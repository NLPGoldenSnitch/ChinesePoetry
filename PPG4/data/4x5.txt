四时运灰琯 一夕变冬春 送寒余雪尽 迎岁早梅新
上弦明月半 激箭流星远 落雁带书惊 啼猿映枝转
初秋玉露清 早雁出空鸣 隔云时乱影 因风乍含声
岸曲丝阴聚 波移带影疏 还将眉里翠 来就镜中舒
贞条障曲砌 翠叶贯寒霜 拂牖分龙影 临池待凤翔
散影玉阶柳 含翠隐鸣蝉 微形藏叶里 乱响出风前
盘根直盈渚 交干横倚天 舒华光四海 卷叶荫三川
近谷交萦蕊 遥峰对出莲 径细无全磴 松小未含烟
疾风知劲草 板荡识诚臣 勇夫安识义 智者必怀仁
太液仙舟迥 西园隐上才 未晓征车度 鸡鸣关早开
烟生遥岩隐 月落半崖阴 连山惊鸟乱 隔岫断猿吟
醽醁胜兰生 翠涛过玉瓒 千日醉不醒 十年味不败
河曲回千里 关门限二京 所嗟非恃德 设险到天平
瑞露垂花绶 寒冰澈宝轮 对兹台上月 聊以庆佳辰
啄木觜距长 凤凰羽毛短 苦嫌松桂寒 任逐桑榆暖
仙客厌人间 孤云比性闲 话离情未已 烟水万重山
辇路生春草 上林花发时 凭高何限意 无复侍臣知
注想待元老 识君恨不早 我家柱石衰 忧来学丘祷
款塞旋征骑 和戎委庙贤 倾心方倚注 叶力共安边
明朝游上苑 火急报春知 花须连夜发 莫待晓风吹
朝来临镜台 妆罢暂裴回 千金始一笑 一召讵能来
浮生共憔悴 壮岁失婵娟 汗手遗香渍 痕眉染黛烟
侁自肩如削 难胜数缕绦 天香留凤尾 余暖在檀槽
荷恩承顾托 执契恭临抚 庙略静边荒 天兵耀神武
受律辞元首 相将讨叛臣 咸歌破阵乐 共赏太平人
四海皇风被 千年德水清 戎衣更不著 今日告功成
主圣开昌历 臣忠奉大猷 君看偃革后 便是太平秋
明君陈大礼 展币祀圆丘 雅乐声齐发 祥云色正浮
上天垂景贶 哲后举鸾觞 明德今方祚 邦家万世昌
圭瓒方陈礼 干旄乃象功 成文非羽籥 猛势若罴熊
白玉谁家郎 回车渡天津 看花东上陌 惊动洛阳人
此地无驻马 夜中犹走轮 所以路旁草 少于衣上尘
为底胡姬酒 长来白鼻騧 摘莲抛水上 郎意在浮花
嫁得瞿塘贾 朝朝误妾期 早知潮有信 嫁与弄潮儿
汉使南还尽 胡中妾独存 紫台绵望绝 秋草不堪论
锦车天外去 毳幕云中开 魏阙苍龙远 萧关赤雁哀
仙娥今下嫁 骄子自同和 剑戟归田尽 牛羊绕塞多
汉宫若远近 路在沙塞上 到死不得归 何人共南望
魏王铜雀妓 日暮管弦清 一见西陵树 悲心舞不成
恨唱歌声咽 愁翻舞袖迟 西陵日欲暮 是妾断肠时
藕花凉露湿 花缺藕根涩 飞下雌鸳鸯 塘水声溢溢
试妾与君泪 两处滴池水 看取芙蓉花 今年为谁死
夺宠心那惯 寻思倚殿门 不知移旧爱 何处作新恩
空宫古廊殿 寒月照斜晖 卧听未央曲 满箱歌舞衣
长信宫中草 年年愁处生 故侵珠履迹 不使玉阶行
玉阶生白露 夜久侵罗袜 却下水精帘 玲珑望秋月
寂寥抱冬心 裁罗又絅絅 夜久频挑灯 霜寒剪刀冷
朔风扣群木 严霜凋百草 借问月中人 安得长不老
山连翠羽屏 草接烟华席 望尽南飞燕 佳人断信息
兰眼抬露斜 莺唇映花老 金龙倾漏尽 玉井敲冰早
凉汉清泬寥 衰林怨风雨 愁听络纬唱 似与羁魂语
南光走冷圭 北籁号空木 年年任霜霰 不减筼筜绿
碧玉上宫妓 出入千花林 珠被玳瑁床 感郎情意深
轻车何草草 独唱后庭花 玉座谁为主 徒悲张丽华
众鸟各归枝 乌乌尔不栖 还应知妾恨 故向绿窗啼
侬居石城下 郎到石城游 自郎石城出 长在石城头
海客乘天风 将船远行役 譬如云中鸟 一去无踪迹
大堤花月夜 长江春水流 东风正上信 春夜特来游
玉溆花红发 金塘水碧流 相逢畏相失 并着采莲舟
帝子不可见 秋风来暮思 婵娟湘江月 千载空蛾眉
渌水明秋月 南湖采白蘋 荷花娇欲语 愁杀荡舟人
何处秋风至 萧萧送雁群 朝来入庭树 孤客最先闻
虽入秦帝宫 不上秦帝床 夜夜玉窗里 与他卷罗裳
妾年初二八 两度嫁狂夫 薄命今犹在 坚贞扫地无
遗却珊瑚鞭 白马骄不行 章台折杨柳 春草路旁情
壮士不曾悲 悲即无回期 如何易水上 未歌先泪垂
红颜称绝代 欲并真无侣 独有镜中人 由来自相许
自君之出矣 梁尘静不飞 思君如满月 夜夜减容晖
自君之出矣 弦吹绝无声 思君如百草 撩乱逐春生
自君之出矣 宝镜为谁明 思君如陇水 长闻呜咽声
自君之出矣 万物看成古 千寻葶苈枝 争奈长长苦
辽阳望河县 白首无由见 海上珊瑚枝 年年寄春燕
欲别牵郎衣 问郎游何处 不恨归日迟 莫向临邛去
手把杏花枝 未曾经别离 黄昏掩闺后 寂寞自心知
送别未能旋 相望连水口 船行欲映洲 几度急摇手
风烟纪南城 尘土荆门路 天寒猎兽者 走上樊姬墓
月暗送湖风 相寻路不通 菱歌唱不辍 知在此塘中
自与王孙别 频看黄鸟飞 应由春草误 着处不成归
不寐倦长更 披衣出户行 月寒秋竹冷 风切夜窗声
香销连理带 尘覆合欢杯 懒卧相思枕 愁吟起夜来
念远心如烧 不觉中夜起 桃花带露泛 立在月明里
愁人夜独伤 灭烛卧兰房 只恐多情月 旋来照妾床
敢嗟君不怜 自是命不谐 着破三条裾 却还双股钗
江水春沉沉 上有双竹林 竹叶坏水色 郎亦坏人心
摇漾越江春 相将看白蘋 归时不觉夜 出浦月随人
青青树中草 托根非不危 草生树却死 荣枯君可知
芙蓉初出水 菡萏露中花 风吹着枯木 无奈值空槎
金花折风帽 白马小迟回 翩翩舞广袖 似鸟海东来
双带仍分影 同心巧结香 不应须换彩 意欲媚浓妆
闺烛无人影 罗屏有梦魂 近来音耗绝 终日望君门
开箧泪沾襦 见君前日书 夜台空寂寞 犹见紫云车
闻道黄花戍 频年不解兵 可怜闺里月 偏照汉家营
千里东归客 无心忆旧游 挂帆游白水 高枕到青州
桂殿江乌对 雕屏海燕重 只应多酿酒 醉罢乐高钟
行乐三阳早 芳菲二月春 闺中红粉态 陌上看花人
君住孤山下 烟深夜径长 辕门渡绿水 游苑绕垂杨
分野中峰变 阴晴众壑殊 欲投人处宿 隔浦问樵夫
共得烟霞径 东归山水游 萧萧望林夜 寂寂坐中秋
香气传空满 妆花映薄红 歌声天仗外 舞态御楼中
树发花如锦 莺啼柳若丝 更逢欢宴地 愁见别离时
明月照秋叶 西风响夜砧 强言徒自乱 往事不堪寻
坐对银釭晓 停留玉箸痕 君门常不见 无处谢前恩
曙月当窗满 征人出塞遥 画楼终日闭 清管为谁调
扬子谭经去 淮王载酒过 醉来啼鸟唤 坐久落花多
玉管朝朝弄 清歌日日新 折花当驿路 寄与陇头人
入夜秋砧动 千门起四邻 不缘楼上月 应为陇头人
风劲角弓鸣 将军猎渭城 草枯鹰眼疾 雪尽马蹄轻
飞丝惹绿尘 软叶对孤轮 今朝入园去 物色强看人
百战得功名 天兵意气生 三边永不战 此是我皇英
塞外虏尘飞 频年度碛西 死生随玉剑 辛苦向金微
闻道行人至 妆梳对镜台 泪痕犹尚在 笑靥自然开
云送关西雨 风传渭北秋 孤灯然客梦 寒杵捣乡愁
昨日春园饮 今朝倒接篱 谁人扶上马 不省下楼时
柳色青山映 梨花雪鸟藏 绿窗桃李下 闲坐叹春芳
欲使传消息 空书意不任 寄君明月镜 偏照故人心
雁来书不至 月照独眠房 贱妾多愁思 不堪秋夜长
夜闻邻妇泣 切切有馀哀 即问缘何事 征人战未回
湘江斑竹枝 锦翼鹧鸪飞 处处湘阴合 郎从何处归
系马宫槐老 持怀店菊黄 故交今不见 流恨满川光
海浪恬丹徼 边尘靖黑山 从今万里外 不复镇萧关
泪滴珠难尽 容残玉易销 傥随明月去 莫道梦魂遥
风俗今和厚 君王在穆清 行看采花曲 尽是太阶平
圣德超千古 皇威静四方 苍生今息战 无事觉时长
开帘见新月 便即下阶拜 细语人不闻 北风吹裙带
雪花联玉树 冰彩散瑶池 翔禽遥出没 积翠远参差
和风起天路 严气消冰井 索索枝未柔 厌厌漏犹永
霜间开紫蒂 露下发金英 但令逢采摘 宁辞独晚荣
飒飒风叶下 遥遥烟景曛 霸陵无醉尉 谁滞李将军
日暮霜风急 羽翮转难任 为有传书意 翩翩入上林
霜重麟胶劲 风高月影圆 乌飞随帝辇 雁落逐鸣弦
圆池类璧水 轻翰染烟华 将军欲定远 见弃不应赊
皇猷被寰宇 端扆属元辰 九重丽天邑 千门临上春
二八如回雪 三春类早花 分行向烛转 一种逐风斜
本逐征鸿去 还随落叶来 菊花应未满 请待诗人开
游人倦蓬转 乡思逐雁来 偏想临潭菊 芳蕊对谁开
日里飏朝彩 琴中伴夜啼 上林如许树 不借一枝栖
逐舞飘轻袖 传歌共绕梁 动枝生乱影 吹花送远香
初日明燕馆 新溜满梁池 归云半入岭 残滴尚悬枝
春苑月裴回 竹堂侵夜开 惊鸟排林度 风花隔水来
繁弦奏渌水 长袖转回鸾 一双俱应节 还似镜中看
的历流光小 飘飖弱翅轻 恐畏无人识 独自暗中明
垂緌饮清露 流响出疏桐 居高声自远 非是藉秋风
日暮霜风急 羽翮转难任 为有传书意 联翩入上林
遇坎聊知止 逢风或未归 孤根何处断 轻叶强能飞
石苔应可践 丛枝幸易攀 青溪归路直 乘月夜歌还
为向东溪道 人来路渐赊 山中春酒熟 何处得停家
春来日渐长 醉客喜年光 稍觉池亭好 偏宜酒瓮香
阮籍醒时少 陶潜醉日多 百年何足度 乘兴且长歌
昨夜瓶始尽 今朝瓮即开 梦中占梦罢 还向酒家来
旦逐刘伶去 宵随毕卓眠 不应长卖卜 须得杖头钱
野觞浮郑酌 山酒漉陶巾 但令千日醉 何惜两三春
浮生知几日 无状逐空名 不如多酿酒 时向竹林倾
北场芸藿罢 东皋刈黍归 相逢秋月满 更值夜萤飞
促轸乘明月 抽弦对白云 从来山水韵 不使俗人闻
六月调神曲 正朝汲美泉 从来作春酒 未省不经年
电影江前落 雷声峡外长 霁云无处所 台馆晓苍苍
故乡行云是 虚室坐间同 日落西山暮 方知天下空
低身锵玉佩 举袖拂罗衣 对檐疑燕起 映雪似花飞
独负千金价 应从买笑来 只持难发口 经为几人开
可惜庭中树 移根逐汉臣 只为来时晚 花开不及春
结叶还临影 飞香欲遍空 不意馀花落 翻沉露井中
畴昔同幽谷 伊尔迁乔木 赫奕盛青紫 讨论穷简牍
早秋惊落叶 飘零似客心 翻飞未肯下 犹言惜故林
泪滴珠难尽 容残玉易销 倘随明月去 莫道梦魂遥
冶长倦缧绁 韩安叹死灰 始验山中木 方知贵不材
落叶聚还散 征禽去不归 以我穷途泣 沾君出塞衣
隔巷遥停幰 非复为来迟 只言更尚浅 未是渡河时
光映妆楼月 花承歌扇风 欲妒梅将柳 故落早春中
遥想观涛处 犹意采莲歌 无因关塞叶 共下洞庭波
敛辔遵龙汉 衔凄渡玉关 今日流沙外 垂涕念生还
倦采蘼芜叶 贪怜照胆明 两边俱拭泪 一处有啼声
脉脉广川流 驱马历长洲 鹊飞山月曙 蝉噪野风秋
桂香尘处减 练影月前空 定惑由关吏 徒嗟塞上翁
绝顶横临日 孤峰半倚天 裴回拜真老 万里见风烟
浮香绕曲岸 圆影覆华池 常恐秋风早 飘零君不知
独舞依磐石 群飞动轻浪 奋迅碧沙前 长怀白云上
封霜连锦砌 防露拂瑶阶 聊将仪凤质 暂与俗人谐
高情临爽月 急响送秋风 独有危冠意 还将衰鬓同
倚棹春江上 横舟石岸前 山暝行人断 迢迢独泛仙
关山客子路 花柳帝王城 此中一分手 相顾怜无声
落落树阴紫 澄澄水华碧 复有翻飞禽 裴回疑曳舄
宝地乘峰出 香台接汉高 稍觉真途近 方知人事劳
清心自饮露 哀响乍吟风 未上华冠侧 先惊翳叶中
窗里怜灯暗 阶前畏月明 不辞逢露湿 只为重宵行
疲疴荷拙患 沦踬合幽襟 栖息在何处 丘中鸣素琴
日影飞花殿 风文积草池 凤楼通夜敞 虬辇望春移
逸足还同骥 奇毛自偶麟 欲知花迹远 云影入天津
锦帐随情设 金炉任意熏 惟愁员外署 不应列星文
离忧将岁尽 归望逐春来 庭花如有意 留艳待人开
变石身犹重 衔泥力尚微 从来赴甲第 两起一双飞
冬去更筹尽 春随斗柄回 寒暄一夜隔 客鬓两年催
澹澹长江水 悠悠远客情 落花相与恨 到地一无声
万里人南去 三春雁北飞 不知何岁月 得与尔同归
独酌芳春酒 登楼已半曛 谁惊一行雁 冲断过江云
端居正无绪 那复发秦筝 纤指传新意 繁弦起怨情
函谷虽云险 黄河已复清 圣心无所隔 空此置关城
嶙嶙故城垒 荒凉空戍楼 在德不在险 方知王道休
上苑春先入 中园花尽开 唯馀幽径草 尚待日光催
自君之出矣 不复理残机 思君如满月 夜夜减清辉
松叶堪为酒 春来酿几多 不辞山路远 踏雪也相过
赵氏连城璧 由来天下传 送君还旧府 明月满前川
岭外音书断 经冬复历春 近乡情更怯 不敢问来人
家住嵩山下 好采旧山薇 自省游泉石 何曾不夜归
愿与道林近 在意逍遥篇 自有灵佳寺 何用沃洲禅
山游杳何处 迟回伊洛间 归寝忽成梦 宛在嵩丘山
昔日河阳县 氛氲香气多 曹娘娇态尽 春树不堪过
非关怜翠幕 不是厌朱楼 故来呈燕颔 报道欲封侯
粉壁图仙鹤 昂藏真气多 鶱飞竟不去 当是恋恩波
歌舞须连夜 神仙莫放归 参差随暮雨 前路湿人衣
还以金屋贵 留兹宝席尊 江凫啸风雨 山鬼泣朝昏
受脤清边服 乘骢历塞尘 当闻汉雪耻 羞共虏和亲
梦泽三秋日 苍梧一片云 还将鹓鹭羽 重入鹧鸪群
象物行周礼 衣冠集汉都 谁怜事虞舜 下里泣苍梧
鸾死铅妆歇 人亡锦字空 悲端若能减 渭水亦应穷
亭寒照苦月 陇暗积愁云 今日山门树 何处有将军
云日能催晓 风光不惜年 赖逢征客尽 归在落花前
宝鸡辞旧役 仙凤历遗墟 去此近城阙 青山明月初
客心千里倦 春事一朝归 还伤北园里 重见落花飞
芳屏画春草 仙杼织朝霞 何如山水路 对面即飞花
抱琴开野室 携酒对情人 林塘花月下 别似一家春
山中兰叶径 城外李桃园 岂知人事静 不觉鸟声喧
客念纷无极 春泪倍成行 今朝花树下 不觉恋年光
山泉两处晚 花柳一园春 还持千日醉 共作百年人
丘壑经涂赏 花柳遇时春 相逢今不醉 物色自轻人
物外山川近 晴初景霭新 芳郊花柳遍 何处不宜春
缀叶归烟晚 乘花落照春 边城琴酒处 俱是越乡人
野烟含夕渚 山月照秋林 还将中散兴 来偶步兵琴
江旷春潮白 山长晓岫青 他乡临睨极 花柳映边亭
长江悲已滞 万里念将归 况属高风晚 山山黄叶飞
桂密岩花白 梨疏树叶红 江皋寒望尽 归念断征篷
观阙长安近 江山蜀路赊 客行朝复夕 无处是乡家
帝里金茎去 扶风石柱来 山川殊未已 行路方悠哉
江汉深无极 梁岷不可攀 山川云雾里 游子几时还
九日重阳节 开门有菊花 不知来送酒 若个是陶家
解落三秋叶 能开二月花 过江千尺浪 入竹万竿斜
盘根植瀛渚 交干横倚天 舒华光四海 卷叶荫山川
上弦明月半 激箭流星远 落雁带书惊 啼猿映枝转
凄凉徒见日 冥寞讵知年 魂兮不可问 应为直如弦
江水春沉沉 上有双竹林 竹叶坏水色 郎亦坏人心
旅魂惊塞北 归望断河西 春风若可寄 暂为绕兰闺
龙行踏绛气 天半语相闻 混沌疑初判 洪荒若始分
在德何夷险 观风复往还 自能同善闭 中路可无关
北风吹白云 万里渡河汾 心绪逢摇落 秋声不可闻
息燕归檐静 飞花落院闲 不愁愁自著 谁道忆乡关
岁穷惟益老 春至却辞家 可惜东园树 无人也作花
怀印喜将归 窥巢恋且依 自知栖不定 还欲向南飞
兔子死兰弹 持来挂竹竿 试将明镜照 何异月中看
有意嫌兵部 专心望考功 谁知脚蹭蹬 几落省墙东
城上风威冷 江中水气寒 戎衣何日定 歌舞入长安
此地别燕丹 壮士发冲冠 昔时人已没 今日水犹寒
写月无芳桂 照日有花菱 不持光谢水 翻将影学冰
禀质非贪热 焦心岂惮熬 终知不自润 何处用脂膏
凌波起罗袜 含风染素衣 别有知音调 闻歌应自飞
忌满光先缺 乘昏影暂流 既能明似镜 何用曲如钩
寒更承夜永 凉夕向秋澄 离心何以赠 自有玉壶冰
朔风扣群木 岩霜凋百草 借问月中人 安得长不老
北伐虽全赵 东归不王秦 空歌拔山力 羞作渡江人
百战方夷项 三章且代秦 功归萧相国 气尽戚夫人
万里人南去 三春雁北飞 不知何岁月 得与尔同归
汉庭荣巧宦 云阁薄边功 可怜骢马使 白首为谁雄
故乡今日友 欢会坐应同 宁知巴峡路 辛苦石尤风
望苑长为客 商山遂不归 谁怜北陵井 未息汉阴机
白云苍梧来 氛氲万里色 闻君太平世 栖泊灵台侧
有道君匡国 无闷余在林 白云峨眉上 岁晚来相寻
天德平无外 关门东复西 不将千里隔 何用一丸泥
乐奏天恩满 杯来秋兴高 更蒙萧相国 对席饮醇醪
圣德垂甘露 天章下大风 又乘黄阁赏 愿作黑头公
西掖恩华降 南宫命席阑 讵知鸡树后 更接凤池欢
秋阴士多感 雨息夜无尘 清樽宜明月 复有平生人
醉后乐无极 弥胜未醉时 动容皆是舞 出语总成诗
今日此相送 明年此相待 天上客星回 知君渡东海
真人降紫气 邀我丹田宫 远寄双飞舄 飞飞不碍空
大师捐世去 空馀法力在 远寄无碍香 心随到南海
即今三伏尽 尚自在临邛 归途千里外 秋月定相逢
蜀地寒犹暖 正朝发早梅 偏惊万里客 已复一年来
客心争日月 来往预期程 秋风不相待 先至洛阳城
去国年方晏 愁心转不堪 离人与江水 终日向西南
实相归悬解 虚心暗在通 澄江明月内 应是色成空
危石江中起 孤云岭上还 相逢皆得意 何处是乡关
故岁今宵尽 新年明旦来 愁心随斗柄 东北望春回
今岁元日乐 不谢往年春 知向来心道 谁为昨夜人
春来半月度 俗忌一时闲 不酌他乡酒 惟堪对楚山
白首看黄叶 徂颜复几何 空惭棠树下 不见政成歌
三月时将尽 空房妾独居 蛾眉愁自结 鬓发没情梳
劲节凌冬劲 芳心待岁芳 能令人益寿 非止麝含香
客心惊落木 夜坐听秋风 朝日看容鬓 生涯在镜中
忽见寒梅树 开花汉水滨 不知春色早 疑是弄珠人
普天皆灭焰 匝地尽藏烟 不知何处火 来就客心然
岁去愁终在 春还命不来 长吁问丞相 东阁几时开
流景一何速 年华不可追 解佩安所赠 怨咽空自悲
心为明时尽 君门尚不容 田园迷径路 归去欲何从
黄叶因风下 甘从洛浦隈 白云何所为 还出帝乡来
抱玉三朝楚 怀书十上秦 年年洛阳陌 花鸟弄归人
去国三巴远 登楼万里春 伤心江上客 不是故乡人
秋郊日半隐 野树烟初映 风水正萧条 那甚动离咏
桂树生南海 芳香隔楚山 今朝天上见 疑是月中攀
普天皆灭焰 匝地尽藏烟 不知何处火 来就客心然
岁去红颜尽 愁来白发新 今朝开镜匣 疑是别逢人
闻道成都酒 无钱亦可求 不知将几斗 销得此来愁
春雪满空来 触处似花开 不知园里树 若个是真梅
擢擢当轩竹 青青重岁寒 心贞徒见赏 箨小未成竿
闻君庭竹咏 幽意岁寒多 叹息为冠小 良工将奈何
畏途方万里 生涯近百年 不知将白首 何处入黄泉
绿叶迎春绿 寒枝历岁寒 愿持柏叶寿 长奉万年欢
器乏雕梁器 材非构厦材 但将千岁叶 常奉万年杯
欲转声犹涩 将飞羽未调 高风不借便 何处得迁乔
百舌鸣高树 弄音无常则 借问声何烦 末俗不尚默
朱门长不闭 亲友恣相过 年今将半百 不乐复如何
避贤初罢相 乐圣且衔杯 为问门前客 今朝几个来
物情良可见 人事不胜悲 莫恃朝荣好 君看暮落时
岸与恩同广 波将慈共深 涓涓劳日夜 长似下流心
主人不相识 偶坐为林泉 莫谩愁沽酒 囊中自有钱
山上天将近 人间路渐遥 谁当云里见 知欲渡仙桥
茫茫烟水上 日暮阴云飞 孤坐正愁绪 湖南谁捣衣
朝见青山雪 暮见青山云 云山无断绝 秋思日纷纷
河洲花艳爚 庭树光彩蒨 白云天台山 可思不可见
欲啭声犹涩 将飞羽未调 高风不借便 何处得迁乔
汉家轻壮士 无状杀彭王 一遇风尘起 令谁守四方
残花与露落 坠叶随风翻 日侧南涧幽 风凝北林暮
耿耿曙河微 神仙此夜稀 今年七月闰 应得两回归
旅人倚征棹 薄暮起劳歌 笑揽清溪月 清辉不厌多
灵溪非人迹 仙意素所秉 鳞岭森翠微 澄潭照秋景
边地莺花少 年来未觉新 美人天上落 龙塞始应春
朝日照红妆 拟上铜雀台 画眉犹未了 魏帝使人催
长信宫中草 年年愁处生 故侵珠履迹 不使玉阶行
遗却珊瑚鞭 白马骄不行 章台折杨柳 春日路傍情
湖南送君去 湖北送君归 湖里鸳鸯鸟 双双他自飞
归时日尚早 更欲向芳洲 渡口水流急 回船不自由
自与王孙别 频看黄鸟飞 应由春草误 著处不成归
玉溆花争发 金塘水乱流 相逢畏相失 并著采莲舟
寂寥抱冬心 裁罗又褧褧 夜久频挑灯 霜寒剪刀冷
红颜称绝代 欲并真无侣 独有镜中人 由来自相许
月暗送潮风 相寻路不通 菱歌唱不彻 知在此塘中
汉使南还尽 胡中妾独存 紫台绵望绝 秋草不堪论
虽入秦帝宫 不上秦帝床 夜夜玉窗里 与他卷衣裳
送别未能旋 相望连水口 船行欲映洲 几度急摇手
淇上桑叶青 青楼含白日 比时遥望君 车马城中出
陇右长亭堠 山阴古塞秋 不知呜咽水 何事向西流
净扫黄金阶 飞霜皎如雪 下帘弹箜篌 不忍见秋月
西候情何极 南冠怨有馀 梁王虽好事 不察狱中书
一去一万里 千知千不还 崖州何处在 生度鬼门关
少妇石榴裙 新妆白玉面 能迷张公子 不许时相见
新秋夜何爽 露下风转凄 一磬竹林外 千灯花塔西
窗灯林霭里 闻磬水声中 更与龙华会 炉烟满夕风
莫以今时宠 难忘旧日恩 看花满眼泪 不共楚王言
新家孟城口 古木馀衰柳 来者复为谁 空悲昔人有
飞鸟去不穷 连山复秋色 上下华子冈 惆怅情何极
文杏裁为梁 香茅结为宇 不知栋里云 去作人间雨
檀栾映空曲 青翠漾涟漪 暗入商山路 樵人不可知
空山不见人 但闻人语响 返景入深林 复照青苔上
秋山敛馀照 飞鸟逐前侣 彩翠时分明 夕岚无处所
结实红且绿 复如花更开 山中傥留客 置此芙蓉杯
仄径荫宫槐 幽阴多绿苔 应门但迎扫 畏有山僧来
轻舸迎上客 悠悠湖上来 当轩对尊酒 四面芙蓉开
轻舟南垞去 北垞淼难即 隔浦望人家 遥遥不相识
吹箫凌极浦 日暮送夫君 湖上一回首 青山卷白云
分行接绮树 倒影入清漪 不学御沟上 春风伤别离
飒飒秋雨中 浅浅石溜泻 跳波自相溅 白鹭惊复下
日饮金屑泉 少当千馀岁 翠凤翊文螭 羽节朝玉帝
清浅白石滩 绿蒲向堪把 家住水东西 浣纱明月下
北垞湖水北 杂树映朱阑 逶迤南川水 明灭青林端
独坐幽篁里 弹琴复长啸 深林人不知 明月来相照
木末芙蓉花 山中发红萼 涧户寂无人 纷纷开且落
古人非傲吏 自阙经世务 偶寄一微官 婆娑数株树
桂尊迎帝子 杜若赠佳人 椒浆奠瑶席 欲下云中君
人闲桂花落 夜静春山空 月出惊山鸟 时鸣春涧中
日日采莲去 洲长多暮归 弄篙莫溅水 畏湿红莲衣
乍向红莲没 复出清蒲飏 独立何褵褷 衔鱼古查上
朝耕上平田 暮耕上平田 借问问津者 宁知沮溺贤
春池深且广 会待轻舟回 靡靡绿萍合 垂杨扫复开
淼淼寒流广 苍苍秋雨晦 君问终南山 心知白云外
山中多法侣 禅诵自为群 城郭遥相望 唯应见白云
猿吟一何苦 愁朝复悲夕 莫作巫峡声 肠断秋江客
与君青眼客 共有白云心 不向东山去 日令春草深
山中相送罢 日暮掩柴扉 春草明年绿 王孙归不归
相送临高台 川原杳何极 日暮飞鸟还 行人去不息
依迟动车马 惆怅出松萝 忍别青山去 其如绿水何
城隅一分手 几日还相见 山中有桂花 莫待花如霰
君家云母障 时向野庭开 自有山泉入 非因采画来
绿艳闲且静 红衣浅复深 花心愁欲断 春色岂知心
闲洒阶边草 轻随箔外风 黄莺弄不足 衔入未央宫
安得舍罗网 拂衣辞世喧 悠然策藜杖 归向桃花源
画君年少时 如今君已老 今时新识人 知君旧时好
朱实山下开 清香寒更发 幸与丛桂花 窗前向秋月
红豆生南国 秋来发故枝 愿君多采撷 此物最相思
轻阴阁小雨 深院昼慵开 坐看苍苔色 欲上人衣来
故人不可见 汉水日东流 借问襄阳老 江山空蔡州
山月晓仍在 林风凉不绝 殷勤如有情 惆怅令人别
结庐古城下 时登古城上 古城非畴昔 今人自来往
落日松风起 还家草露晞 云光侵履迹 山翠拂人衣
迢迢文杏馆 跻攀日已屡 南岭与北湖 前看复回顾
明流纡且直 绿筱密复深 一径通山路 行歌望旧岑
日夕见寒山 便为独往客 不知深林事 但有麏麚迹
苍苍落日时 鸟声乱溪水 缘溪路转深 幽兴何时已
飘香乱椒桂 布叶间檀栾 云日虽回照 森沉犹自寒
门前宫槐陌 是向欹湖道 秋来山雨多 落叶无人扫
当轩弥滉漾 孤月正裴回 谷口猿声发 风传入户来
孤舟信一泊 南垞湖水岸 落日下崦嵫 清波殊淼漫
空阔湖水广 青荧天色同 舣舟一长啸 四面来清风
映池同一色 逐吹散如丝 结阴既得地 何谢陶家时
濑声喧极浦 沿涉向南津 泛泛鸥凫渡 时时欲近人
萦渟澹不流 金碧如可拾 迎晨含素华 独往事朝汲
跂石复临水 弄波情未极 日下川上寒 浮云澹无色
南山北垞下 结宇临欹湖 每欲采樵去 扁舟出菰蒲
来过竹里馆 日与道相亲 出入唯山鸟 幽深无世人
绿堤春草合 王孙自留玩 况有辛夷花 色与芙蓉乱
好闲早成性 果此谐宿诺 今日漆园游 还同庄叟乐
丹刺罥人衣 芳香留过客 幸堪调鼎用 愿君垂采摘
积雨晦空曲 平沙灭浮彩 辋水去悠悠 南山复何在
归山深浅去 须尽丘壑美 莫学武陵人 暂游桃源里
驻马欲分襟 清寒御沟上 前山景气佳 独往还惆怅
冷艳全欺雪 馀香乍入衣 春风且莫定 吹向玉阶飞
汝颍俱宿好 往来托层峦 终日何寂寞 绕篱生蕙兰
送别到中流 秋船倚渡头 相看尚不远 未可即回舟
终南阴岭秀 积雪浮云端 林表明霁色 城中增暮寒
云阴带残日 怅别此何时 欲望黄山道 无由见所思
世界莲花藏 行人香火缘 灯王照不尽 中夜寂相传
竹吹留歌扇 莲香入舞衣 前溪多曲溆 乘兴莫先归
一雁过连营 繁霜覆古城 胡笳在何处 半夜起边声
山北天泉苑 山西凤女家 不言沁园好 独隐武陵花
沧浪临古道 道上若成尘 自有沧浪峡 谁为无事人
真门迥向北 驰道直向西 为与天光近 云色成虹霓
月昃鸣珂动 花连绣户春 盘龙玉台镜 唯待画眉人
大将军出战 白日暗榆关 三面黄金甲 单于破胆还
仗剑行千里 微躯感一言 曾为大梁客 不负信陵恩
棕榈花满院 苔藓入闲房 彼此名言绝 空中闻异香
双峰褐衣久 一磬白眉长 谁识野人意 徒看春草芳
荆门不堪别 况乃潇湘秋 何处遥望君 江边明月楼
映门淮水绿 留骑主人心 明月随良掾 春潮夜夜深
怨别秦楚深 江中秋云起 天长杳无隔 月影在寒水
枫林已愁暮 楚水复堪悲 别后冷山月 清猿无断时
诸侯分楚郡 饮饯五谿春 山水清晖远 俱怜一逐臣
客心仍在楚 江馆复临湘 别意猿鸟外 天寒桂水长
平明江雾寒 客马江上发 扁舟事洛阳 窅窅含楚月
珠箔因风起 飞蛾入最能 不教人夜作 方便杀明灯
敛眉语芳草 何许太无情 正见离人别 春心相向生
河水浮落花 花流东不息 应见浣纱人 为道长相忆
日暮苍山远 天寒白屋贫 柴门闻犬吠 风雪夜归人
朝无寒士达 家在旧山贫 相送天涯里 怜君更远人
群公谁让位 五柳独知贫 惆怅青山路 烟霞老此人
初迷武陵路 复出孟尝门 回首江南岸 青山与旧恩
月明花满地 君自忆山阴 谁遣因风起 纷纷乱此心
帝子不可见 秋风来暮思 婵娟湘江月 千载空蛾眉
苍梧千载后 斑竹对湘沅 欲识湘妃怨 枝枝满泪痕
君王不可见 芳草旧宫春 犹带罗裙色 青青向楚人
憔悴逢新岁 茅扉见旧春 朝来明镜里 不忍白头人
片帆何处去 匹马独归迟 惆怅江南北 青山欲暮时
归人乘野艇 带月过江村 正落寒潮水 相随夜到门
不知方外客 何事锁空房 应向桃源里 教他唤阮郎
泠泠七丝上 静听松风寒 古调虽自爱 今人多不弹
此地常无日 青青独在阴 太阳偏不及 非是未倾心
百丈深涧里 过时花欲妍 应缘地势下 遂使春风偏
悠悠白云里 独住青山客 林下昼焚香 桂花同寂寂
孤云将野鹤 岂向人间住 莫买沃洲山 时人已知处
苍苍竹林寺 杳杳钟声晚 荷笠带夕阳 青山独归远
荒凉野店绝 迢递人烟远 苍苍古木中 多是隋家苑
楚城今近远 积霭寒塘暮 水浅舟且迟 淮潮至何处
空洲夕烟敛 望月秋江里 历历沙上人 月中孤渡水
与君为近别 不啻远相思 落日平湖上 看山对此时
眼病身亦病 浮生已半空 迢迢千里月 应与惠连同
公子三千客 人人愿报恩 应怜抱关者 贫病老夷门
别愁复经雨 别泪还如霰 寄心海上云 千里常相见
四海重然诺 吾尝闻白眉 秦城游侠客 相得半酣时
日暮田家远 山中勿久淹 归人须早去 稚子望陶潜
岘首风湍急 云帆若鸟飞 凭轩试一问 张翰欲来归
游人武陵去 宝剑直千金 分手脱相赠 平生一片心
君登青云去 予望青山归 云山从此别 泪湿薜萝衣
碧溪常共赏 朱邸忽迁荣 豫有相思意 闻君琴上声
异俗非乡俗 新年改故年 蓟门看火树 疑是烛龙燃
绮席铺兰杜 珠盘折芰荷 故园留不住 应是恋弦歌
北涧流恒满 浮舟触处通 沿洄自有趣 何必五湖中
春眠不觉晓 处处闻啼鸟 夜来风雨声 花落知多少
洛阳访才子 江岭作流人 闻说梅花早 何如北地春
行至菊花潭 村西日已斜 主人登高去 鸡犬空在家
花伴成龙竹 池分跃马溪 田园人不见 疑向洞中栖
北固临京口 夷山近海滨 江风白浪起 愁杀渡头人
珠弹繁华子 金羁游侠人 酒酣白日暮 走马入红尘
八月观潮罢 三江越海浔 回瞻魏阙路 空复子牟心
移舟泊烟渚 日暮客愁新 野旷天低树 江清月近人
向夕问舟子 前程复几多 湾头正堪泊 淮里足风波
客醉眠未起 主人呼解酲 已言鸡黍熟 复道瓮头清
相逢红尘内 高揖黄金鞭 万户垂杨里 君家阿那边
玉阶生白露 夜久侵罗袜 却下水晶帘 玲珑望秋月
白玉谁家郎 回车渡天津 看花东陌上 惊动洛阳人
金花折风帽 白马小迟回 翩翩舞广袖 似鸟海东来
金绳界宝地 珍木荫瑶池 云间妙音奏 天际法蠡吹
床前明月光 疑是地上霜 举头望明月 低头思故乡
渌水明秋月 南湖采白蘋 荷花娇欲语 愁杀荡舟人
海客乘天风 将船远行役 譬如云中鸟 一去无踪迹
昨夜梁园里 弟寒兄不知 庭前看玉树 肠断忆连枝
同州隔秋浦 闻吟猛虎词 晨朝来借问 知是谢杨儿
肠断枝上猿 泪添山下樽 白云见我去 亦为我飞翻
食出野田美 酒临远水倾 东流若未尽 应见别离情
东林送客处 月出白猿啼 笑别庐山远 何烦过虎溪
携妓东山去 春光半道催 遥看若桃李 双入镜中开
水国秋风夜 殊非远别时 长安如梦里 何日是归期
白鹭拳一足 月明秋水寒 人惊远飞去 直向使君滩
领得乌纱帽 全胜白接蓠 山人不照镜 稚子道相宜
我爱铜官乐 千年未拟还 要须回舞袖 拂尽五松山
九日龙山饮 黄花笑逐臣 醉看风落帽 舞爱月留人
昨日登高罢 今朝更举觞 菊花何太苦 遭此两重阳
南登杜陵上 北望五陵间 秋水明落日 流光灭远山
早起见日出 暮见栖鸟还 客心自酸楚 况对木瓜山
船下广陵去 月明征虏亭 山花如绣颊 江火似流萤
昨日东楼醉 还应倒接蓠 阿谁扶上马 不省下楼时
羌笛梅花引 吴溪陇水情 寒山秋浦月 肠断玉关声
懒摇白羽扇 裸体青林中 脱巾挂石壁 露顶洒松风
我似鹧鸪鸟 南迁懒北飞 时寻汉阳令 取醉月中归
众鸟高飞尽 孤云独去闲 相看两不厌 只有敬亭山
对酒不觉暝 落花盈我衣 醉起步溪月 鸟还人亦稀
欲向江东去 定将谁举杯 稽山无贺老 却棹酒船回
贾谊三年谪 班超万里侯 何如牵白犊 饮水对清流
落羽辞金殿 孤鸣咤绣衣 能言终见弃 还向陇西飞
紫藤挂云木 花蔓宜阳春 密叶隐歌鸟 香风留美人
惭君能卫足 叹我远移根 白日如分照 还归守故园
白鹭下秋水 孤飞如坠霜 心闲且未去 独立沙洲傍
天下伤心处 劳劳送客亭 春风知别苦 不遣柳条青
美人卷珠帘 深坐颦蛾眉 但见泪痕湿 不知心恨谁
三百六十日 日日醉如泥 虽为李白妇 何异太常妻
玉面耶溪女 青娥红粉妆 一双金齿屐 两足白如霜
巴水急如箭 巴船去若飞 十月三千里 郎行几岁归
纪叟黄泉里 还应酿老春 夜台无晓日 沽酒与何人
燕谷无暖气 穷岩闭严阴 邹子一吹律 能回天地心
素面倚栏钩 娇声出外头 若非是织女 何得问牵牛
芳园知夕燕 西郊已独还 谁言不同赏 俱是醉花间
山高鸣过雨 涧树落残花 非关春不待 当由期自赊
思怀在云阙 泊素守中林 出处虽殊迹 明月两知心
风光山郡少 来看广陵春 残花犹待客 莫问意中人
秋山僧冷病 聊寄三五杯 应泻山瓢里 还寄此瓢来
复寄满瓢去 定见空瓢来 若不打瓢破 终当费酒材
此瓢今已到 山瓢知已空 且饮寒塘水 遥将回也同
念子抱沉疾 霜露变滁城 独此高窗下 自然无世情
林院生夜色 西廊上纱灯 时忆长松下 独坐一山僧
柳叶遍寒塘 晓霜凝高阁 累日此流连 别来成寂寞
遥知郡斋夜 冻雪封松竹 时有山僧来 悬灯独自宿
淅沥覆寒骑 飘飖暗川容 行子郡城晓 披云看杉松
僧斋地虽密 忘子迹要赊 一来非问讯 自是看山花
怀君属秋夜 散步咏凉天 山空松子落 幽人应未眠
少年游太学 负气蔑诸生 蹉跎三十载 今日海隅行
满城怜傲吏 终日赋新诗 请报淮阴客 春帆浪作期
专城未四十 暂谪岂蹉跎 风雨吴门夜 恻怆别情多
远听江上笛 临觞一送君 还愁独宿夜 更向郡斋闻
郡阁始嘉宴 青山忆旧居 为君量革履 且愿住蓝舆
深夜竹亭雪 孤灯案上书 不遇无为化 谁复得闲居
野寺望山雪 空斋对竹林 我以养愚地 生君道者心
暂与云林别 忽陪鸳鹭翔 看山不得去 知尔独相望
去马嘶春草 归人立夕阳 元知数日别 要使两情伤
斜月才鉴帷 凝霜偏冷枕 持情须耿耿 故作单床寝
白云埋大壑 阴崖滴夜泉 应居西石室 月照山苍然
存亡三十载 事过悉成空 不惜沾衣泪 并话一宵中
独鸟下高树 遥知吴苑园 凄凉千古事 日暮倚阊门
兹楼日登眺 流岁暗蹉跎 坐厌淮南守 秋山红树多
残霞照高阁 青山出远林 晴明一登望 潇洒此幽襟
园林过新节 风花乱高阁 遥闻击鼓声 蹴鞠军中乐
高阁一长望 故园何日归 烟尘拥函谷 秋雁过来稀
南楼夜已寂 暗鸟动林间 不见城郭事 沉沉唯四山
怅然高阁望 已掩东城关 春风偏送柳 夜景欲沉山
乾坤有精物 至宝无文章 雕琢为世器 真性一朝伤
秋荷一滴露 清夜坠玄天 将来玉盘上 不定始知圆
映物随颜色 含空无表里 持来向明月 的皪愁成水
绛树无花叶 非石亦非琼 世人何处得 蓬莱石上生
有色同寒冰 无物隔纤玉 象筵看不见 堪将对玉人
曾为老茯神 本是寒松液 蚊蚋落其中 千年犹可觌
军中始吹角 城上河初落 深沉犹隐帷 晃朗先分阁
明从何处去 暗从何处来 但觉年年老 半是此中催
万物自生听 太空恒寂寥 还从静中起 却向静中消
世事日可见 身名良蹉跎 尚瞻白云岭 聊作负薪歌
香炉宿火灭 兰灯宵影微 秋斋独卧病 谁与覆寒衣
山月皎如烛 风霜时动竹 夜半鸟惊栖 窗间人独宿
高阁渐凝露 凉叶稍飘闱 忆在南宫直 夜长钟漏稀
裴回轻雪意 似惜艳阳时 不悟风花冷 翻令梅柳迟
独照碧窗久 欲随寒烬灭 幽人将遽眠 解带翻成结
杂英纷已积 含芳独暮春 还如故园树 忽忆故园人
时节变衰草 物色近新秋 度月影才敛 绕竹光复流
叶有苦寒色 山中霜霰多 虽此蒙阳景 移根意如何
参差剪绿绮 潇洒覆琼柯 忆在沣东寺 偏书此叶多
郡中卧病久 池上一来赊 榆柳飘枯叶 风雨倒横查
势从千里奔 直入江中断 岚横秋塞雄 地束惊流满
失侣度山觅 投林舍北啼 今将独夜意 偏知对影栖
故园眇何处 归思方悠哉 淮南秋雨夜 高斋闻雁来
不寐倦长更 披衣出户行 月寒秋竹冷 风切夜窗声
一为吴郡守 不觉菊花开 始有故园思 且喜众宾来
都护新灭胡 士马气亦粗 萧条虏尘净 突兀天山孤
富贵情还在 相逢岂间然 绨袍更有赠 犹荷故人怜
夫子素多疾 别来未得书 北庭苦寒地 体内今何如
醉后未能别 待醒方送君 看君走马去 直上天山云
五粒松花酒 双谿道士家 唯求缩却地 乡路莫教赊
结宇题三藏 焚香老一峰 云间独坐卧 只是对山松
高住最高处 千家恒眼前 题诗饮酒后 只对诸峰眠
野寺荒台晚 寒天古木悲 空阶有鸟迹 犹似造书时
沙上见日出 沙上见日没 悔向万里来 功名是何物
渭水东流去 何时到雍州 凭添两行泪 寄向故园流
陇水何年有 潺潺逼路傍 东西流不歇 曾断几人肠
那知芳岁晚 坐见寒叶堕 吾不如腐草 翻飞作萤火
强欲登高去 无人送酒来 遥怜故园菊 应傍战场开
来亦一布衣 去亦一布衣 羞见关城吏 还从旧路归
白发生偏速 交人不奈何 今朝两鬓上 更较数茎多
此地曾居住 今来宛似归 可怜汾上柳 相见也依依
帝乡北近日 泸口南连蛮 何当遇长房 缩地到京关
日暮远天青 霜风入后庭 洞房寒未掩 砧杵夜泠泠
净扫黄金阶 飞霜皓如雪 下帘弹箜篌 不忍见秋月
莫向嵩山去 神仙多误人 不如朝魏阙 天子重贤臣
抱玉三朝楚 怀书十上秦 年年洛阳陌 花鸟弄归人
四海游长倦 百年愁半侵 赖窥明镜里 时见丈夫心
幽人惜春暮 潭上折芳草 佳期何时还 欲寄千里道
白日依山尽 黄河入海流 欲穷千里目 更上一重楼
自君之出矣 弦吹绝无声 思君如百草 撩乱逐春生
自觉劳乡梦 无人见客心 空馀庭草色 日日伴愁襟
疏钟何处来 度竹兼拂水 渐逐微风声 依依犹在耳
江南渌水多 顾影逗轻波 落日秦云里 山高奈若何
闻说到扬州 吹箫忆旧游 人来多不见 莫是上迷楼
还乡不见家 年老眼多泪 车马上河桥 城中好天气
漾漾带山光 澄澄倒林影 那知石上喧 却忆山中静
尚有绨袍赠 应怜范叔寒 不知天下士 犹作布衣看
积雪与天迥 屯军连塞愁 谁知此行迈 不为觅封侯
耕地桑柘间 地肥菜常熟 为问葵藿资 何如庙堂肉
红颜怆为别 白发始相逢 唯馀昔时泪 无复旧时容
出门何所见 春色满平芜 可叹无知己 高阳一酒徒
柳色惊心事 春风厌索居 方知一杯酒 犹胜百家书
州县才难适 云山道欲穷 揣摩惭黠吏 栖隐谢愚公
百年已过半 秋至转饥寒 为问彭州牧 何时救急难
百宝装腰带 真珠络臂鞲 笑时花近眼 舞罢锦缠头
江边踏青罢 回首见旌旗 风起春城暮 高楼鼓角悲
东来万里客 乱定几年归 肠断江城雁 高高正北飞
为嗔王录事 不寄草堂赀 昨属愁春雨 能忘欲漏时
雨后过畦润 花残步屐迟 把文惊小陆 好客见当时
遗庙丹青落 空山草木长 犹闻辞后主 不复卧南阳
功盖三分国 名高八阵图 江流石不转 遗恨失吞吴
三月雪连夜 未应伤物华 只缘春欲尽 留著伴梨花
白马紫连钱 嘶鸣丹阙前 闻珂自蹀躞 不要下金鞭
舞怯铢衣重 笑疑桃脸开 方知汉成帝 虚筑避风台
夜月霁未好 云泉堪梦归 如何建章漏 催著早朝衣
月黑雁飞高 单于夜遁逃 欲将轻骑逐 大雪满弓刀
谤言三至后 直道叹何如 今日蓝溪水 无人不夜鱼
一官叨下秩 九棘谢知音 芳草文园路 春愁满别心
燕赵悲歌士 相逢剧孟家 寸心言不尽 前路日将斜
轩骑来相访 渔樵悔晚归 更怜垂露迹 花里点墙衣
不见承明客 愁闻长乐钟 马卿何早世 汉主欲登封
野竹通溪冷 秋泉入户鸣 乱来人不到 芳草上阶生
采菊偏相忆 传香寄便风 今朝竹林下 莫使桂尊空
艳静如笼月 香寒未逐风 桃花徒照地 终被笑妖红
药径深红藓 山窗满翠微 羡君花下酒 蝴蝶梦中飞
望山登春台 目尽趣难极 晚景下平阡 花际霞峰色
静宜樵隐度 远与车马隔 有时行药来 喜遇归山客
片霞照仙井 泉底桃花红 那知幽石下 不与武陵通
引蔓出云树 垂纶覆巢鹤 幽人对酒时 苔上闲花落
池上静难厌 云间欲去晚 忽背夕阳飞 乘兴清风远
几转到青山 数重度流水 秦人入云去 知向桃源里
春畦生百药 花叶香初霁 好容似风光 偏来入丛蕙
净与溪色连 幽宜松雨滴 谁知古石上 不染世人迹
远岫见如近 千里一窗里 坐来石上云 乍谓壶中起
暗归草堂静 半入花园去 有时载酒来 不与清风遇
幽鸟清涟上 兴来看不足 新篁压水低 昨夜鸳鸯宿
穿云来自远 激砌流偏驶 能资庭户幽 更引海禽至
乍依菱蔓聚 尽向芦花灭 更喜好风来 数片翻晴雪
风送出山钟 云霞度水浅 欲知声尽处 鸟灭寥天远
永日兴难望 掇芳春陂曲 新晴花枝下 爱此苔水绿
临池构杏梁 待客归烟塘 水上褰帘好 莲开杜若香
有意莲叶间 瞥然下高树 擘波得潜鱼 一点翠光去
幽石生芙蓉 百花惭美色 远笑越溪女 闻芳不可识
乱石跳素波 寒声闻几处 飕飕暝风引 散出空林去
虽因朔风至 不向瑶台侧 唯助苦寒松 偏明后凋色
田鹤望碧霄 舞风亦自举 单飞后片雪 早晚及前侣
家住凤城南 门临古陂曲 时怜上林雁 半入池塘宿
岁去人头白 秋来树叶黄 搔头向黄叶 与尔共悲伤
调与时人背 心将静者论 终年帝城里 不识五侯门
辽阳望河县 白首无由见 海上珊瑚枝 年年寄春燕
人日兼春日 长怀复短怀 遥知双彩胜 并在一金钗
经月愁闻雨 新年苦忆君 何时共登眺 整屐待晴云
重门敞春夕 灯烛霭馀辉 醉我百尊酒 留连夜未归
封疆七百里 禄秩二千石 拥节祠太山 寒天霜草白
碧玉徒强名 冰壶难比德 唯当寂照心 可并奫沦色
知有前期在 欢如此夜中 无将故人酒 不及古淳风
入谷多春兴 乘舟棹碧浔 山云昨夜雨 溪水晓来深
旧国迷江树 他乡近海门 移家南渡久 童稚解方言
桂水饶枫杉 荆南足烟雨 犹疑黛色中 复是雒阳岨
朝见巴江客 暮见巴江客 云帆傥暂停 中路阳台夕
落日事搴陟 西南投一峰 诚知秋水浅 但怯无人踪
长信多秋气 昭阳借月华 那堪闭永巷 闻道选良家
接影武昌城 分行汉南道 何事闲门外 空对青山老
少室尽西峰 鸣皋隐南面 柴门纵复关 终日窗中见
上路各乘轩 高明尽鸣玉 宁知涧下人 自爱轻波渌
草遍颍阳山 花开武陵水 春色既已同 人心亦相似
山馆长寂寂 闲云朝夕来 空庭复何有 落日照青苔
嫩叶生初茂 残花少更鲜 结根龙藏侧 故欲并青莲
西塞云山远 东风道路长 人心胜潮水 相送过浔阳
花枝出建章 凤管发昭阳 借问承恩者 双蛾几许长
春风来几日 先入辟疆园 身外无馀事 闲吟昼闭门
湘水风日满 楚山朝夕空 连峰虽已见 犹念长云中
散点空阶下 闲凝细雨中 那能久相伴 嗟尔殢秋风
海岸耕残雪 溪沙钓夕阳 客中何所有 春草渐看长
高山迥欲登 远水深难渡 杳杳复漫漫 行人别家去
千年古貌多 八月秋涛晚 偶被主人留 那知来近远
巧解逢人笑 还能乱蝶飞 春时风入户 几片落朝衣
行随新树深 梦隔重江远 迢递风日间 苍茫洲渚晚
细草亦全高 秋毫乍堪比 及至干霄日 何人复居此
欲逐淮潮上 暂停渔子沟 相望知不见 终是屡回头
霜风惊度雁 月露皓疏林 处处砧声发 星河秋夜深
放溜出江口 回瞻松栝深 不知舟中月 更引湖间心
夜雨须停棹 秋风暗入衣 见君尝北望 何事却南归
南桥春日暮 杨柳带青渠 不得同携手 空成意有馀
陇首怨西征 岭南雁北顾 行人与流水 共向闽中去
从来无检束 只欲老烟霞 鸡犬声相应 深山有几家
底事洪泽壁 空留黄绢词 年年淮水上 行客不胜悲
夜夜梦莲宫 无由见远公 朝来出门望 知在雪山中
落日晴江里 荆歌艳楚腰 采莲从小惯 十五即乘潮
梦里君王近 宫中河汉高 秋风能再热 团扇不辞劳
新作蛾眉样 谁将月里同 有来凡几日 相效满城中
飞雪带春风 裴回乱绕空 君看似花处 偏在洛阳东
佳人成古石 藓驳覆花黄 犹有春山杏 枝枝似薄妆
独坐贡闱里 愁心芳草生 山公昨夜事 应见此时情
白日依山尽 黄河入海流 欲穷千里目 更上一层楼
杨柳东风树 青青夹御河 近来攀折苦 应为别离多
投珠恐见疑 抱玉但垂泣 道在君不举 功成叹何及
银钥开香阁 金台照夜灯 长征君自惯 独卧妾何曾
洪炉无久停 日月速若飞 忽然冲人身 饮酒不须疑
归梦如春水 悠悠绕故乡 驻马渡江处 望乡待归舟
六月度开云 三峰玩山翠 尔时黄绶屈 别后青云致
繁阴乍隐洲 落叶初飞浦 萧萧楚客帆 暮入寒江雨
楚塞望苍然 寒林古戍边 秋风人渡水 落日雁飞天
北林夜方久 南月影频移 何啻飞三匝 犹言未得枝
北邙不种田 但种松与柏 松柏未生处 留待市朝客
久是烟霞客 潭深钓得鱼 不知芸阁上 遗校几多书
稷契今为相 明君复为尧 宁知买臣困 犹负会稽樵
阮客身何在 仙云洞口横 人间不到处 今日此中行
明月双溪水 清风八咏楼 昔年为客处 今日送君游
江南季春天 莼叶细如弦 池边草作径 湖上叶如船
醉中还有梦 身外已无心 明镜唯知老 青山何处深
觉地本随身 灵山重结因 如何战鸟佛 不化捕鱼人
此观十年游 此房千里宿 还来旧窗下 更取君书读
东瓯传旧俗 风日江边好 何处乐神声 夷歌出烟岛
凄清回泊夜 沦波激石响 村边草市桥 月下罟师网
谁家无春酒 何处无春鸟 夜宿桃花村 踏歌接天晓
宛转若游丝 浅深栽绿崦 年年立春后 即被啼莺占
空山无鸟迹 何物如人意 委曲结绳文 离披草书字
薜荔作禅庵 重叠庵边树 空山径欲绝 也有人知处
风摆莲衣干 月背鸟巢寒 文鱼翻乱叶 翠羽上危栏
湛湛碧涟漪 老松欹侧卧 悠扬绿萝影 下拂波纹破
新茶已上焙 旧架忧生醭 旋旋续新烟 呼儿劈寒木
谷中谁弹琴 琴响谷冥寂 因君扣商调 草虫惊暗壁
靃靡汀草碧 淋森鹭毛白 夜起沙月中 思量捕鱼策
终日吟天风 有时天籁止 问渠何旨意 恐落凡人耳
时菊凝晓露 露华滴秋湾 仙人酿酒熟 醉里飞空山
采藕平湖上 藕泥封藕节 船影入荷香 莫冲莲柄折
引烛踏仙泥 时时乱乳燕 不知何道士 手把灵书卷
吹沙复喷石 曲折仍圆旋 野客漱流时 杯粘落花片
远山谁放烧 疑是坛边醮 仙人错下山 拍手坛边笑
遥闻林下语 知是经行所 日暮香风时 诸天散花雨
五十馀年别 伶俜道不行 却来书处在 惆怅似前生
故人行迹灭 秋草向南悲 不欲频回步 孀妻正哭时
百舌春来哑 愁人共待晴 不关秋水事 饮恨亦无声
悠悠南国思 夜向江南泊 楚客断肠时 月明枫子落
园莺啼已倦 树树陨香红 不是春相背 当由己自翁
苇萧中辟户 相映绿淮流 莫讶春潮阔 鸥边可泊舟
昔别吴堤雨 春帆去较迟 江波千里绿 □□□□□
凉月挂层峰 萝林落叶重 掩关深畏虎 风起撼长松
高阁成长望 江流雁叫哀 凄凉故吴事 麋鹿走荒台
江清白鸟斜 荡桨罥蘋花 听唱菱歌晚 回塘月照沙
采莲溪上女 舟小怯摇风 惊起鸳鸯宿 水云撩乱红
带水摘禾穗 夜捣具晨炊 县帖取社长 嗔怪见官迟
不爇香炉烟 蒲团坐如铁 尝想同夜禅 风堕松顶雪
白石盘盘磴 清香树树梅 山深不吟赏 辜负委苍苔
闻道昭阳宴 嚬蛾落叶中 清歌逐寒月 遥夜入深宫
反照入闾巷 忧来与谁语 古道无人行 秋风动禾黍
高秋夜分后 远客雁来时 寂寞重门掩 无人问所思
双林花已尽 叶色占残芳 若问同游客 高年最断肠
匹马晓路归 悠悠渭川道 晴山向孤城 秋日满白草
开帘见新月 便即下阶拜 细语人不闻 北风吹裙带
旅行虽别路 日暮各思归 欲下今朝泪 知君亦湿衣
白首独一身 青山为四邻 虽行故乡陌 不见故乡人
孔融过五十 海内故人稀 相府恩犹在 知君未拂衣
送客攀花后 寻僧坐竹时 明朝莫回望 青草马行迟
虽过老人宅 不解老人心 何事斜阳里 栽松欲待阴
忆昨秋风起 君曾叹逐臣 何言芳草日 自作九泉人
旧友无由见 孤坟草欲长 月斜邻笛尽 车马出山阳
白发匆匆色 青山草草心 远公仍下世 从此别东林
手把杏花枝 未曾经别离 黄昏掩门后 寂寞自心知
千种庭前树 人移树不移 看花愁作别 不及未栽时
禁琐天浆嫩 虞行夜月寒 一瓢那可醉 应遣试尝看
匣中三尺剑 天上少微星 勿谓相去远 壮心曾不停
古有弓旌礼 今征草泽臣 方同白衣见 不是弃繻人
华亭不相识 卫国复谁知 怅望冲天羽 甘心任画师
海上神山绿 溪边杏树红 不知何处去 月照玉楼空
莫问苍梧远 而今世路难 胡尘不到处 即是小长安
丈夫不感恩 感恩宁有泪 心头感恩血 一滴染天地
临风脱佩剑 相劝静胡尘 自料无筋力 何由答故人
敝邑连山远 仙舟数刻同 多惭屡回首 前路在泥中
后会知不远 今欢亦愿留 江天梅雨散 况在月中楼
自公来问易 不复待加年 更有垂帘会 遥知续草玄
阳春已三日 会友闻昨夜 可爱剡溪僧 独寻陶景舍
回转沙岸近 欹斜林岭重 因君访遗迹 此日见真龙
汉宫若远近 路在寒沙上 到死不得归 何人共南望
寒郊好天气 劝酒莫辞频 扰扰钟陵市 无穷不醉人
西塞云山远 东风道路长 人心胜潮水 相送过浔阳
偶来人境外 何处染嚣尘 倘许栖林下 僧中老此身
麋鹿自成群 何人到白云 山中无外事 终日醉醺醺
白发千茎雪 寒窗懒著书 最怜吟苜蓿 不及向桑榆
夜静河汉高 独坐庭前月 忽起故园思 动作经年别
垂柳万条丝 春来织别离 行人攀折处 闺妾断肠时
明月临沧海 闲云恋故山 诗名满天下 终日掩柴关
谪戍孤城小 思家万里遥 汉廷求卫霍 剑珮上青霄
野水连天碧 峰峦入海青 沧浪者谁子 一曲醉中听
饮露身何洁 吟风韵更长 斜阳千万树 无处避螳螂
拔翠五云中 擎天不计功 谁能凌绝顶 看取日升东
雨湿松阴凉 风落松花细 独鹤爱清幽 飞来不飞去
一公持一钵 相复度遥岑 地瘦无黄独 春来草更深
为忆去年梅 凌寒特地来 门前空腊尽 浑未有花开
西崦水泠泠 沿冈有游亭 自从春草长 遥见只青青
此意无所欲 闭门风景迟 柳条将白发 相对共垂丝
北人归欲尽 犹自住萧山 闭户不曾出 诗名满世间
画鹢春风里 迢遥去若飞 那能寄相忆 不并子猷归
沅水连湘水 千波万浪中 知郎未得去 惭愧石尤风
江明雨初歇 山暗云犹湿 未可动归桡 前程风浪急
文案日成堆 愁眉拽不开 偷归瓮间卧 逢个楚狂来
丝管霜天夜 烟尘淮水西 明朝上征去 相伴醉如泥
不作十日别 烦君此相留 雨馀江上月 好醉竹间楼
上国杳未到 流年忽复新 回车不自识 君定送何人
离亭一会宿 能有几人同 莫以回车泣 前途不尽穷
西南积水远 老病喜生归 此地故人别 空馀泪满衣
夜光贮怀袖 待报一顾恩 日向江湖老 此心谁为论
浪息定何时 龙门到恐迟 轻舟不敢渡 空立望旌旗
沅湘流不尽 屈宋怨何深 日暮秋烟起 萧萧枫树林
湘山千岭树 桂水九秋波 露重猿声绝 风清月色多
佳山路不远 俗侣到常稀 及此烟霞暮 相看复欲归
初入长门宫 谓言君戏妾 宁知秋风至 吹尽庭前叶
手把杏花枝 未曾经别离 黄昏掩闺后 寂寞心自知
出身三十年 发白衣犹碧 日暮倚朱门 从朱污袍赤
芙蓉初出水 菡萏露中花 几吹著枯木 无奈值空槎
四望无极路 千里流大河 秋风满离袂 唯老事唯多
戚戚一西东 十年今始同 可怜歌酒夜 相对两衰翁
孤鸾将鹤群 晴日丽春云 何幸晚飞者 清音长此闻
岁去人头白 秋来树叶黄 搔头向黄叶 与尔共悲伤
发白晓梳头 女惊妻泪流 不知丝色后 堪得几回秋
空空古廊殿 寒月落斜晖 卧听未央曲 满箱歌舞衣
妾年初二八 两度嫁狂夫 薄命今犹在 坚贞扫地无
向日磨金镞 当风著锦衣 上城邀贼语 走马截雕飞
不见僧中旧 仍逢雨后春 惜花将爱寺 俱是白头人
萤火飏莲丛 水凉多夜风 离人将落叶 俱在一船中
移舟试望家 漾漾似天涯 日暮满潭雪 白鸥和柳花
有月曾同赏 无秋不共悲 如何与君别 又是菊花时
北苑罗裙带 尘衢锦绣鞋 醉眠芳树下 半被落花埋
新霁洛城端 千家积雪寒 未收清禁色 偏向上阳残
路傍一株柳 此路向延州 延州在何处 此路起悠悠
俱从四方事 共会九秋中 断蓬与落叶 相值各因风
衰鬓朝临镜 将看却自疑 惭君明似月 照我白如丝
野性迷尧历 松窗有道经 故人为柱史 为我数阶蓂
胶胶司晨鸣 报尔东方旭 无事恋君轩 今君重凫鹄
一鸟如霜雪 飞向白楼前 问君何以至 天子太平年
紫塞连年戍 黄砂碛路穷 故人今夜宿 见月石楼中
畏老身全老 逢春解惜春 今年看花伴 已少去年人
今日忆君处 忆君君岂知 空馀暗尘字 读罢泪仍垂
赤白桃李花 先皇在时曲 欲向西宫唱 西宫宫树绿
嫁得瞿塘贾 朝朝误妾期 早知潮有信 嫁与弄潮儿
世故中年别 馀生此会同 却将悲与病 来对朗陵翁
榼小非由榼 星郎是酒星 解酲元有数 不用吓刘伶
居北有朝路 居南无住人 劳师问家第 山色是南邻
石色凝秋藓 峰形若夏云 谁留秦苑地 好赠杏溪君
边头射雕将 走马出中军 远见平原上 翻身向暮云
征戍在桑干 年年蓟水寒 殷勤驿西路 北去向长安
何地可潸然 阳城烽树边 今朝望乡客 不饮北流泉
绣帐博山炉 银鞍冯子都 黄昏莫攀折 惊起欲栖乌
湘江斑竹枝 锦翅鹧鸪飞 处处湘云合 郎从何处归
万事销身外 生涯在镜中 唯将满鬓雪 明日对秋风
绣户朝眠起 开帘满地花 春风解人意 欲落妾西家
金谷园中柳 春来似舞腰 何堪好风景 独上洛阳桥
故国歌钟地 长桥车马尘 彭城阁边柳 偏似不胜春
早雁忽为双 惊秋风水窗 夜长人自起 星月满空江
江上三千雁 年年过故宫 可怜江上月 偏照断根蓬
话旧全应老 逢春喜又悲 看花行拭泪 倍觉下楼迟
献策不得意 驰车东出秦 暮年千里客 落日万家春
自从君弃妾 憔悴不羞人 唯馀坏粉泪 未免映衫匀
独将支遁去 欲往戴颙家 晴野人临水 春山树发花
晦日同携手 临流一望春 可怜杨柳陌 愁杀故乡人
日落众山昏 萧萧暮雨繁 那堪两处宿 共听一声猿
传书报刘尹 何事忆陶家 若为篱边菊 山中有此花
山舍千年树 江亭万里云 回潮迎伍相 骤雨送湘君
白发匆匆色 青山草草心 远公仍下世 从此别东林
虽过老人宅 不解老人心 何事残阳里 栽松欲待阴
孔融过五十 海内故人稀 相府恩犹在 知君未拂衣
送客攀花后 寻僧坐竹时 明朝莫回望 青草马行迟
旧友无由见 孤坟草欲长 月斜邻笛尽 车马出山阳
旅行虽别路 日暮各思归 欲下今朝泪 知君亦湿衣
风吹城上树 草没城边路 城里月明时 精灵自来去
白首独一身 青山为四邻 虽行故乡陌 不见故乡人
开帘见新月 便即下阶拜 细语人不闻 北风吹裙带
鸣筝金粟柱 素手玉房前 欲得周郎顾 时时误拂弦
文章似扬马 风骨又清羸 江汉君犹在 英灵信未衰
我与雷居士 平生事远公 无人知是旧 共到影堂中
主第辞高饮 石家赴宵会 金谷走车来 玉人骑马待
香炉最高顶 中有高人住 日暮下山来 月明上山去
迥临飞鸟上 高出世尘间 天势围平野 河流入断山
故交君独在 又欲与君离 我有新秋泪 非关宋玉悲
玉节随东阁 金闺别旧僚 若为花满寺 跃马上河桥
九江归路远 万里客舟还 若过巴江水 湘东满碧烟
倦客惊危路 伤禽绕树枝 非逢暴公子 不敢涕流离
别梦虽难觉 悲魂最易销 殷勤淮北岸 乡近去家遥
尘浥多人路 泥归足燕家 可怜缭乱点 湿尽满宫花
河畔多杨柳 追游尽狭斜 春风一回送 乱入莫愁家
席上沈香枕 楼中荡子妻 那堪一夜里 长湿两行啼
水阔尽南天 孤舟去渺然 惊秋路傍客 日暮数声蝉
西蜀三千里 巴南水一方 晓云天际断 夜月峡中长
花落千回舞 莺声百啭歌 还同异方乐 不奈客愁多
白浪暗江中 南泠路不通 高樯帆自满 出浦莫呼风
粉落空床弃 尘生故箧留 先来无一半 情断不胜愁
山水路悠悠 逢滩即殢留 西江风未便 何日到荆州
辇路江枫暗 宫庭野草春 伤心庾开府 老作北朝臣
幽径行迹稀 清阴苔色古 萧萧风欲来 乍似蓬山雨
岸芳春色晓 水影夕阳微 寂寂深烟里 渔舟夜不归
散下渚田中 隐见菰蒲里 哀鸣自相应 欲作凌风起
春园芳已遍 绿蔓杂红英 独有深山客 时来辨药名
苔色遍春石 桐阴入寒井 幽人独汲时 先乐残阳影
横遮野水石 前带荒村道 来往见愁人 清风柳阴好
今逢石上生 本自波中有 红艳秋风里 谁怜众芳后
杳杳疏钟发 因风清复引 中宵独听之 似与东林近
不随晴野尽 独向深松积 落照入寒光 偏能伴幽寂
全欺芳蕙晚 似妒寒梅疾 撩乱发青条 春风来几日
遗殿空长闭 乘鸾自不回 至今荒草上 寥落旧花开
今日山晴后 残蝉菊发时 登楼见秋色 何处最相思
蛩馀窗下月 草湿阶前露 晚景凄我衣 秋风入庭树
知有前期在 难分此夜中 无将故人酒 不及石尤风
忆昔秋风起 君曾叹逐臣 何言芳草日 自作九泉人
旧依支遁宿 曾与戴颙来 今日空林下 唯知见绿苔
水国春雷早 阗阗若众车 自怜迁逐者 犹滞蛰藏馀
伏馀西景移 风雨洒轻絺 燕拂青芜地 蝉鸣红叶枝
衰鬓千茎雪 他乡一树花 今朝与君醉 忘却在长沙
有月多同赏 无秋不共悲 如何与君别 又是菊黄时
晓发梳临水 寒塘坐见秋 乡心正无限 一雁度南楼
白雪高吟际 青霄远望中 谁言路遐旷 宫徵暗相通
山中砖塔闭 松下影堂新 恨不生前识 今朝礼画身
河亭收酒器 语尽各西东 回首不相见 行车秋雨中
子规啼不歇 到晓口应穿 况是不眠夜 声声在耳边
当初北涧别 直至此庭中 何意闻鞞耳 听君枝上风
水面细风生 菱歌慢慢声 客亭临小市 灯火夜妆明
水北金台路 年年行客稀 近闻天子使 多取雁门归
何罪过长沙 年年北望家 重封岭头信 一树海边花
芸香阁里人 采摘御园春 取此和仙药 犹治老病身
小松初数尺 未有直生枝 闲即傍边立 看多长却迟
夜久叶露滴 秋虫入户飞 卧多骨髓冷 起覆旧绵衣
映水色不别 向月光还度 倾在荷叶中 有时看是露
闲坐烧印香 满户松柏气 火尽转分明 青苔碑上字
向壁暖悠悠 罗帏寒寂寂 斜照碧山图 松间一片石
陈绿向参差 初红已重叠 中庭初扫地 绕树三两叶
雨中梨果病 每树无数个 小儿出入看 一半鸟啄破
晚艳出荒篱 冷香著秋水 忆向山中见 伴蛩石壁里
朝日满园霜 牛冲篱落坏 扫掠黄叶中 时时一窠薤
野桂香满溪 石莎寒覆水 爱此南涧头 终日湲潺里
粉翅嫩如水 绕砌乍依风 日高出露解 飞入菊花中
啾啾雀满树 霭霭东坡雨 田家夜无食 水中摘禾黍
寥落古行宫 宫花寂寞红 白头宫女在 闲坐说玄宗
眼暗没功夫 慵来剪刻粗 自看花样古 称得少年无
去年今日栽 临去见花开 好住守空院 夜间人不来
桥上车马发 桥南烟树开 青山斜不断 迢递故乡来
净扫黄金阶 飞霜皎如雪 下帘弹箜篌 不忍见秋月
从来上台榭 不敢倚阑干 零落知成血 高楼直下看
达晓寝衣冷 开帷霜露凝 风吹昨夜泪 一片枕前冰
何处哭故人 青门水如箭 当时水头别 从此不相见
车骑秦城远 囊装楚客贫 月明思远道 诗罢诉何人
晴日登临好 春风各望家 垂杨夹城路 客思逐杨花
玉英期共采 云岭独先过 应得灵芝也 诗情一倍多
枳实绕僧房 攀枝置药囊 洞庭山上橘 霜落也应黄
虚空无处所 仿佛似琉璃 诗境何人到 禅心又过诗
倾盖见芳姿 晴天琼树枝 连城犹隐石 唯有卞和知
万姓厌干戈 三边尚未和 将军夸宝剑 功在杀人多
江南季冬月 红蟹大如ē 湖水龙为镜 炉峰气作烟
露滴梧叶鸣 秋风桂花发 中有学仙侣 吹箫弄山月
久作烟霞侣 暂将簪组亲 还同褚伯玉 入馆忝州人
离樽闻夜笛 寥亮入寒城 月落车马散 凄恻主人情
江南孟夏天 慈竹笋如编 蜃气为楼阁 蛙声作管弦
江南仲秋天 □鼻大如船 雷是樟亭浪 苔为界石钱
江南仲春天 细雨色如烟 丝为武昌柳 布作石门泉
江南孟冬天 荻穗软如绵 绿绢芭蕉裂 黄金橘柚悬
江南孟春天 荇叶大如钱 白雪装梅树 青袍似葑田
江南孟秋天 稻花白如毡 素腕惭新藕 残妆妒晚莲
江南仲冬天 紫蔗节如鞭 海将盐作雪 出用火耕田
独坐贡闱里 愁多芳草生 仙翁昨日事 应见此时情
江南季夏天 身热汗如泉 蚊蚋成雷泽 袈裟作水田
江南仲夏天 时雨下如川 卢橘垂金弹 甘蕉吐白莲
江南季秋天 栗熟大如拳 枫叶红霞举 苍芦白浪川
我有心中事 不与韦三说 秋夜洛阳城 明月照张八
四海兵初偃 平津阁正开 谁知大炉下 还有不然灰
暂入新丰市 犹闻旧酒香 抱琴沽一醉 尽日卧垂杨
暂入新丰市 犹闻旧酒香 抱琴沽一醉 尽日卧垂杨
含风摇砚水 带雨拂墙衣 乍似秋江上 渔家半掩扉
孤高齐帝石 萧洒晋亭峰 境旷穷山外 城标涨海头
日昃不复午 落花难归树 人生能几何 莫厌相逢遇
良人久不至 惟恨锦屏孤 憔悴衣宽日 空房问女巫
恨唱歌声咽 愁翻舞袖迟 西陵日欲暮 是妾断肠时
别离非一处 此处最伤情 白发将春草 相随日日生
岁月人间促 烟霞此地多 殷勤竹林寺 能得几回过
松叶堪为酒 春来酿几多 不辞山路远 踏雪也相过
今朝杨子津 忽见五溪人 老病无馀事 丹砂乞五斤
寻源路已尽 笑入白云间 不解乘轺客 那知有此山
爱彼云外人 求取涧底泉 风吹芭蕉拆 鸟啄梧桐落
柳挂九衢丝 花飘万家雪 如何憔悴人 对此芳菲节
南征复北还 扰扰百年间 自笑红尘里 生涯不暂闲
纵横桃李枝 淡荡春风吹 美人歌白苎 万恨在蛾眉
夜久喧暂息 池台惟月明 无因驻清景 日出事还生
巧笑解迎人 晴雪香堪惜 随风蝶影翻 误点朝衣赤
年少轻行乐 东城南陌头 与君寂寞意 共作草堂游
朱门映绿杨 双阙抵通庄 玉珮声逾远 红尘犹自香
一杯宜病士 四体委胡床 暂得遗形处 陶然在醉乡
名教自可乐 搢绅贵行道 何必学狂歌 深山对丰草
言之或未行 前哲所不取 方寸虽浩然 因之三缄口
美禄与贤人 相逢自可亲 愿将花柳月 尽赏醉乡春
莫羡檐前柳 春风独早归 阳和次第发 桃李更芳菲
常日区中暇 时闻象外言 曹溪有宗旨 一为勘心源
马足早尘深 飘缨又满襟 吾师有甘露 为洗此时心
十年曾一别 征路此相逢 马首向何处 夕阳千万峰
清斋四体泰 白昼一室空 摧颓有古树 骚屑多悲风
璿枢无停运 四序相错行 寄言赫曦景 今日一阴生
空见水名敷 秦楼昔事无 临风驻征骑 聊复捋髭须
晓风摇五两 残月映石壁 稍稍曙光开 片帆在空碧
孤舟漾暧景 独鹤下秋空 安流日正昼 净绿天无风
古树夕阳尽 空江暮霭收 寂寞扣船坐 独生千里愁
猿声到枕上 愁梦纷难理 寂寞深夜寒 青霜落秋水
枯荄没古基 驳藓蔽丰碑 向晚微风起 如闻坐啸时
酒杯春醉好 飞雪晚庭闲 久忆同前赏 中林对远山
家寄江东远 身对江西春 空见相思树 不见相思人
重九共游娱 秋光景气殊 他日头似雪 还对插茱萸
常日每齐眉 今朝共解颐 遥知大官膳 应与众雏嬉
恩沾长寿酒 归遗同心人 满酌共君醉 一杯千万春
征途无旅馆 当昼喜逢君 羸病仍留客 朝朝扫白云
迟迟日气暖 漫漫雪天春 知君欲醉饮 思见此交亲
春梅杂落雪 发树几花开 真须尽兴饮 仁里愿同来
爱此丘中物 烟霜尽日看 无穷碧云意 更助绿窗寒
有意莲叶间 瞥然下高树 擘破得全鱼 一点翠光去
方寻莲境去 又值竹房空 几韵飘寒玉 馀清不在风
七国唯求客 千金遂筑台 若令逢圣代 憔悴郭生回
世上无穷事 生涯莫废诗 何曾好风月 不是忆君时
三刀梦益州 一箭取辽城 伊陟无闻祖 韦贤不到孙
海浪恬月徼 边尘静异山 从今万里外 不复锁萧关
戴胜飞晴野 凌澌下浊河 春风楼上望 谁见泪痕多
小苑莺歌歇 长门蝶舞多 眼看春又去 翠辇不经过
锦车天外去 毳幕雪中开 魏阙苍龙远 萧关赤雁哀
一览断金集 载悲埋玉人 牙弦千古绝 珠泪万行新
危事经非一 浮荣得是空 白头官舍里 今日又春风
门径俯清溪 茅檐古木齐 红尘飘不到 时有水禽啼
病来佳兴少 老去旧游稀 笑语纵横作 杯觞络绎飞
不归丹掖去 铜竹漫云云 惟喜因过我 须知未贺君
顷来多谑浪 此夕任喧纷 故态犹应在 行期未要闻
湖上新亭好 公来日出初 水文浮枕簟 瓦影荫龟鱼
汩汩几时休 从春复到秋 只言池未满 池满强交流
竹洞何年有 公初斫竹开 洞门无锁钥 俗客不曾来
南馆城阴阔 东湖水气多 直须台上看 始奈月明何
自有人知处 那无步往踪 莫教安四壁 面面看芙蓉
蔼蔼溪流慢 梢梢岸筱长 穿沙碧竿净 落水紫苞香
闻说游湖棹 寻常到此回 应留醒心处 准拟醉时来
蜂蝶去纷纷 香风隔岸闻 欲知花岛处 水上觅红云
柳树谁人种 行行夹岸高 莫将条系缆 著处有蝉号
新月迎宵挂 晴云到晚留 为遮西望眼 终是懒回头
无尘从不扫 有鸟莫令弹 若要添风月 应除数百竿
风雨秋池上 高荷盖水繁 未谙鸣摵摵 那似卷翻翻
罫布畦堪数 枝分水莫寻 鱼肥知已秀 鹤没觉初深
柳巷还飞絮 春馀几许时 吏人休报事 公作送春诗
源上花初发 公应日日来 丁宁红与紫 慎莫一时开
郡楼乘晓上 尽日不能回 晚色将秋至 长风送月来
非铸复非熔 泓澄忽此逢 鱼虾不用避 只是照蛟龙
朝游孤屿南 暮戏孤屿北 所以孤屿鸟 与公尽相识
非阁复非船 可居兼可过 君欲问方桥 方桥如此作
乍似上青冥 初疑蹑菡萏 自无飞仙骨 欲度何由敢
寒池月下明 新月池边曲 若不妒清妍 却成相映烛
唤起窗全曙 催归日未西 无心花里鸟 更与尽情啼
扰扰驰名者 谁能一日闲 我来无伴侣 把酒对南山
直把春偿酒 都将命乞花 只知闲信马 不觉误随车
一壶情所寄 四句意能多 秋到无诗酒 其如月色何
数日方离雪 今朝又出山 试凭高处望 隐约见潼关
知音者诚希 念子不能别 行行天未晓 携酒踏明月
风俗今和厚 君王在穆清 行看采华曲 尽是泰阶平
日日人空老 年年春更归 相欢在尊酒 不用惜花飞
负羽到边州 鸣笳度陇头 云黄知塞近 草白见边秋
鸡鸣天汉晓 莺语禁林春 谁入巫山梦 唯应洛水神
雪尽萱抽叶 风轻水变苔 玉关音信断 又见发庭梅
摇漾越江春 相将采白蘋 归时不觉夜 出浦月随人
朝为耕种人 暮作刀枪鬼 相看父子血 共染城濠水
十年劳远别 一笑喜相逢 又上青山去 青山千万重
村步如延寿 川原似福平 无人相共识 独自故乡情
论兵去商虐 讲德兴周道 屠沽未遇时 岂异兹川老
信书成自误 经事渐知非 今日临岐别 何年待汝归
好在湘江水 今朝又上来 不知从此去 更遣几年回
海鹤一为别 存亡三十秋 今来数行泪 独上驿南楼
幽径为谁开 美人城北来 王程倘馀暇 一上子陵台
荒山秋日午 独上意悠悠 如何望乡处 西北是融州
溪路千里曲 哀猿何处鸣 孤臣泪已尽 虚作断肠声
千山鸟飞绝 万径人踪灭 孤舟蓑笠翁 独钓寒江雪
问春从此去 几日到秦原 凭寄还乡梦 殷勤入故园
九扈鸣已晚 楚乡农事春 悠悠故池水 空待灌园人
风烟纪南城 尘土荆门路 天寒多猎骑 走上樊姬墓
常恨言语浅 不如人意深 今朝两相视 脉脉万重心
径尺千余朵 人间有此花 今朝见颜色 更不向诸家
晓连星影出 晚带日光悬 本因遗采掇 翻自保天年
文苑振金声 循良冠百城 不知今史氏 何处列君名
何处秋风至 萧萧送雁群 朝来入庭树 孤客最先闻
南山宿雨晴 春入凤凰城 处处闻弦管 无非送酒声
属车八十一 此地阻长风 千载威灵尽 赭山寒水中
露涤铅粉节 风摇青玉枝 依依似君子 无地不相宜
今日花前饮 甘心醉数杯 但愁花有语 不为老人开
万里长城坏 荒营野草秋 秣陵多士女 犹唱白符鸠
江海多豪气 朝廷有直声 何言马蹄下 一旦是佳城
昔别矜年少 今悲丧国华 远来同社燕 不见早梅花
京兆归何处 章台空暮尘 可怜鸾镜下 哭杀画眉人
高樯起行色 促柱动离声 欲问江深浅 应如远别情
尚有竹间路 永无綦下尘 一闻流水曲 重忆餐霞人
秋水清无力 寒山暮多思 官闲不计程 遍上南朝寺
世路山河险 君门烟雾深 年年上高处 未省不伤心
年方伯玉早 恨比四愁多 会待休车骑 相随出罻罗
九陌祥烟合 千春瑞月明 宫花将苑柳 先发凤凰城
玉帛殊方至 歌钟比屋闻 华夷今一贯 同贺圣朝君
袅袅城边柳 青青陌上桑 提笼忘采叶 昨夜梦渔阳
圣德超千古 皇威静四方 苍生今息战 无事觉时良
行到黄云陇 唯闻羌戍鼙 不如山下水 犹得任东西
紫禁香如雾 青天月似霜 云韶何处奏 只是在朝阳
仙娥今下嫁 骄子自同和 剑戟归田尽 牛羊绕塞多
石室寒飙骛 孙枝雅器裁 坐来山水操 弦断吊遗埃
芍药斩新栽 当庭数朵开 东风与拘束 留待细君来
劝僧一杯酒 共看青青山 酣然万象灭 不动心印闲
燕相谋在兹 积金黄巍巍 上者欲何颜 使我千载悲
去年无花看 今年未看花 更闻飘落尽 走马向谁家
掩抑中天意 凄怆触笼音 惊晓一闻处 伤春千里心
新浴振轻衣 满堂寒月色 主人有美酒 况是曾相识
三五穷荒月 还应照北堂 回身向暗卧 不忍见圆光
马嘶白日暮 剑鸣秋气来 我心浩无际 河上空徘徊
愁云重拂地 飞雪乱遥程 莫虑前山暗 归人正眼明
天子收郡印 京兆责狱囚 狂兄与狂弟 不解对花愁
朱邑何为者 桐乡有古祠 我心常所慕 二郡老人知
泪墨洒为书 将寄万里亲 书去魂亦去 兀然空一身
试妾与君泪 两处滴池水 看取芙蓉花 今年为谁死
妾恨比斑竹 下盘烦冤根 有笋未出土 中已含泪痕
河边织女星 河畔牵牛郎 未得渡清浅 相对遥相望
欲别牵郎衣 郎今到何处 不恨归来迟 莫向临邛去
楚血未干衣 荆虹尚埋辉 痛玉不痛身 抱璞求所归
萱草生堂阶 游子行天涯 慈亲倚堂门 不见萱草花
一夕九起嗟 梦短不到家 两度长安陌 空将泪见花
独访千里信 回临千里河 家在吴楚乡 泪寄东南波
边地春不足 十里见一花 及时须遨游 日暮饶风沙
扬帆过彭泽 舟人讶叹息 不见种柳人 霜风空寂历
楚水结冰薄 楚云为雨微 野梅参差发 旅榜逍遥归
师住青山寺 清华常绕身 虽然到城郭 衣上不栖尘
青山临黄河 下有长安道 世上名利人 相逢不知老
刚有下水船 白日留不得 老人独自归 苦泪满眼黑
朝见一片云 暮成千里雨 凄清湿高枝 散漫沾荒土
昨夜一霎雨 天意苏群物 何物最先知 虚庭草争出
清净当深处 虚明向远开 卷帘无俗客 应只见云来
自爱新梅好 行寻一径斜 不教人扫石 恐损落来花
紫芽连白蕊 初向岭头生 自看家人摘 寻常触露行
渌酒白螺杯 随流去复回 似知人把处 各向面前来
垒石盘空远 层层势不危 不知行几匝 得到上头时
春坞桃花发 多将野客游 日西殊未散 看望酒缸头
独入千竿里 缘岩踏石层 笋头齐欲出 更不许人登
台上绿萝春 闲登不待人 每当休暇日 著履戴纱巾
曲沼春流满 新蒲映野鹅 闲斋朝饭后 拄杖绕行多
月出深峰里 清凉夜亦寒 每嫌西落疾 不得到明看
山城无别味 药草兼鱼果 时到绣衣人 同来石上坐
阶上一眼泉 四边青石甃 唯有护净僧 添瓶将盥漱
憔悴远归客 殷勤欲别杯 九星坛下路 几日见重来
松暗水涓涓 夜凉人未眠 西峰月犹在 遥忆草堂前
独在西峰顶 年年闭石房 定中无弟子 人到为焚香
山中春已晚 处处见花稀 明日来应尽 林间宿不归
日早欲参禅 竟无相识缘 道场今独到 惆怅影堂前
行到泾州塞 唯闻羌戍鼙 道边古双堠 犹记向安西
漠漠野田草 草中牛羊道 古墓无子孙 白杨不得老
可怜岸边树 红蕊发青条 东风吹渡水 冲着木兰桡
离灯及晨辉 行人起复思 出门两相顾 青山路逶迤
何处堪惆怅 情亲不得亲 兴宁楼上月 辜负酒家春
仙宫云箔卷 露出玉帘钩 清光无所赠 相忆凤凰楼
人生都几日 一半是离忧 但有尊中物 从他万事休
爱酒如偷蜜 憎醒似见刀 君为麹糵主 酒醴莫辞劳
泉溜潜幽咽 琴鸣乍往还 长风翦不断 还在树枝间
昨夜村饮归 健倒三四五 摩挲青莓苔 莫嗔惊著汝
竹下青莎中 细长三四片 主人虽不归 长见主人面
自顾拨不转 何敢当主人 竹弟有清风 可以娱嘉宾
竹弟谢石兄 清风非所任 随分有萧瑟 实无坚重心
竹弟虽让客 不敢当客恩 自惭埋没久 满面苍苔痕
遍索天地间 彼此最痴癖 主人幸未来 与君为莫逆
兰兰是小草 不怕郎君骂 愿得随君行 暂到嵩山下
粉末为四体 春风为生涯 愿得纷飞去 与君为眼花
君是轻薄子 莫窥君子肠 且须看雀儿 雀儿衔尔将
昨夜霜月明 果有清音生 便欲走相和 愁闻寒玉声
袅袅沉水烟 乌啼夜阑景 曲沼芙蓉波 腰围白玉冷
虫响灯光薄 宵寒药气浓 君怜垂翅客 辛苦尚相从
巨鼻宜山褐 庞眉入苦吟 非君唱乐府 谁识怨秋深
行尽柳烟下 马蹄白翩翩 恐随行处尽 何忍重扬鞭
园中莫种树 种树四时愁 独睡南床月 今秋似去秋
东床卷席罢 濩落将行去 秋白遥遥空 日满门前路
藕花凉露湿 花缺藕根涩 飞下雌鸳鸯 塘水声溘溘
驱马出门意 牢落长安心 两事谁向道 自作秋风吟
尽欲调太羹 自古无好手 所以山中人 兀兀但饮酒
白虹千里气 血颈一剑义 报恩不到头 徒作轻生士
渴饮颍水流 饿喘吴门月 黄金如可种 我力终不竭
文王久不出 贤士如土贱 妻孥从饿死 敢爱黄金篆
碣石何青青 挽我双眼睛 爱尔多古峭 不到人间行
寒衣草木皮 饥饭葵藿根 不为孟夫子 岂识市井门
一条古时水 向我手心流 临行泻赠君 勿薄细碎仇
雪打杉松残 补书书不完 懒学渭上翁 辛苦把钓竿
檐碍修鳞亚 霜侵簇翠黄 唯余入琴韵 终待舜弦张
悠悠洛阳梦 郁郁灞陵树 落日正西归 逢君又东去
元伯来相葬 山涛誓抚孤 不知他日事 兼得似君无
内外都无隔 帷屏不复张 夜眠兼客坐 同在火炉床
良夕背灯坐 方成合衣寝 酒醉夜未阑 几回颠倒枕
竹簟衬重茵 未忍都令卷 忆昨初来日 看君自施展
被色空成象 观空色异真 自悲人是假 那复假为人
一日今年始 一年前事空 凄凉百年事 应与一年同
平生本多思 况复老逢春 今日梅花下 他乡值故人
望远音书绝 临川意绪长 殷勤眼前水 千里到河阳
隔是身如梦 频来不为名 怜君近南住 时得到山行
世累为身累 闲忙不自由 殷勤辋川水 何事出山流
为结区中累 因辞洞里花 还来旧城郭 烟火万人家
倦寝数残更 孤灯暗又明 竹梢馀雨重 时复拂帘惊
多病苦虚羸 晴明强展眉 读书心绪少 闲卧日长时
麋入神羊队 鸟惊海鹭眠 仍教百馀日 迎送直厅前
寥落古行宫 宫花寂寞红 白头宫女在 闲坐说玄宗
秋风方索漠 霜貌足暌携 今日骑骢马 街中醉蹋泥
遣闷多凭酒 公心只仰胡 挺身唯直指 无意独欺愚
闻君新酒熟 况值菊花秋 莫怪平生志 图销尽日愁
顺俗唯团转 居中莫动摇 爱君心不恻 犹讶火长烧
尔是无心水 东流有恨无 我心无说处 也共尔何殊
五上两漫天 因师忏业缘 漫天无尽日 浮世有穷年
天上无穷路 生期七十间 那堪九年内 五度百牢关
君念世上川 嗟予老瘴天 那堪十日内 又长白头年
重叠鱼中素 幽缄手自开 斜红馀泪迹 知著脸边来
桃花浅深处 似匀深浅妆 春风助肠断 吹落白衣裳
远路事无限 相逢唯一言 月色照荣辱 长安千万门
露簟色似玉 风幌影如波 坐愁树叶落 中庭明月多
井梧凉叶动 邻杵秋声发 独向檐下眠 觉来半床月
门严九重静 窗幽一室闲 好是修心处 何必在深山
南窗背灯坐 风霰暗纷纷 寂寞深村夜 残雁雪中闻
檐间清风簟 松下明月杯 幽意正如此 况乃故人来
悄悄壁下床 纱笼耿残烛 夜半独眠觉 疑在僧房宿
江城寒角动 沙洲夕鸟还 独在高亭上 西南望远山
小榼二升酒 新簟六尺床 能来夜话否 池畔欲秋凉
独到山下宿 静向月中行 何处水边碓 夜舂云母声
置琴曲几上 慵坐但含情 何烦故挥弄 风弦自有声
人各有所好 物固无常宜 谁谓尔能舞 不如闲立时
风翻朱里幕 雨冷通中枕 耿耿背斜灯 秋床一人寝
山川函谷路 尘土游子颜 萧条去国意 秋风生故关
皎皎青铜镜 斑斑白丝鬓 岂复更藏年 实年君不信
早蛩啼复歇 残灯灭又明 隔窗知夜雨 芭蕉先有声
叶声落如雨 月色白似霜 夜深方独卧 谁为拂尘床
漠漠秋云起 稍稍夜寒生 但觉衣裳湿 无点亦无声
江人授衣晚 十月始闻砧 一夕高楼月 万里故园心
经窗灯焰短 僧炉火气深 索落庐山夜 风雪宿东林
已讶衾枕冷 复见窗户明 夜深知雪重 时闻折竹声
乡路音信断 山城日月迟 欲知州近远 阶前摘荔枝
一为趋走吏 尘土不开颜 孤负平生眼 今朝始见山
百年愁里过 万感醉中来 惆怅城西别 愁眉两不开
白社羁游伴 青门远别离 浮名相引住 归路不同归
家寄关西住 身为河北游 萧条岁除夜 旅泊在洺州
艳质无由见 寒衾不可亲 何堪最长夜 俱作独眠人
清风吹枕席 白露湿衣裳 好是相亲夜 漏迟天气凉
久为劳生事 不学摄生道 年少已多病 此身岂堪老
自嗟名利客 扰扰在人间 何事长淮水 东流亦不闲
夜半樟亭驿 愁人起望乡 月明何所见 潮水白茫茫
碧落留云住 青冥放鹤还 银台向南路 从此到人间
昔日愁头白 谁知未白衰 眼看应落尽 无可变成丝
悄悄禁门闭 夜深无月明 西窗独暗坐 满耳新蛩声
切切暗窗下 喓喓深草里 秋天思妇心 雨夜愁人耳
渺渺江陵道 相思远不知 近来文卷里 半是忆君诗
抱枕无言语 空房独悄然 谁知尽日卧 非病亦非眠
绝弦与断丝 犹有却续时 唯有衷肠断 应无续得期
似玉童颜尽 如霜病鬓新 莫惊身顿老 心更老于身
雪散因和气 冰开得暖光 春销不得处 唯有鬓边霜
萧散弓惊雁 分飞剑化龙 悠悠天地内 不死会相逢
交亲过浐别 车马到江回 唯有红藤杖 相随万里来
湿屈青条折 寒飘黄叶多 不知秋雨意 更遣欲如何
岁时销旅貌 风景触乡愁 牢落江湖意 新年上庾楼
弄日临溪坐 寻花绕寺行 时时闻鸟语 处处是泉声
火宅煎熬地 霜松摧折身 因知群动内 易死不过人
绿蚁新醅酒 红泥小火垆 晚来天欲雪 能饮一杯无
临风杪秋树 对酒长年人 醉貌如霜叶 虽红不是春
我抱栖云志 君怀济世才 常吟反招隐 那得入山来
冷碧新秋水 残红半破莲 从来寥落意 不似此池边
万里路长在 六年身始归 所经多旧馆 大半主人非
南浦凄凄别 西风袅袅秋 一看肠一断 好去莫回头
吟咏霜毛句 闲尝雪水茶 城中展眉处 只是有元家
霜菊花萎日 风梧叶碎时 怪来秋思苦 缘咏秘书诗
半朽临风树 多情立马人 开元一株柳 长庆二年春
南陌伤心别 东风满把春 莫欺杨柳弱 劝酒胜于人
夺宠心那惯 寻思倚殿门 不知移旧爱 何处作新恩
焰短寒缸尽 声长晓漏迟 年衰自无睡 不是守三尸
亲故寻回驾 妻孥未出关 凤凰池上月 送我过商山
坐酌泠泠水 看煎瑟瑟尘 无由持一碗 寄与爱茶人
云雨三年别 风波万里行 愁来正萧索 况见古人名
城上冬冬鼓 朝衙复晚衙 为君慵不出 落尽绕城花
郭外迎人月 湖边醒酒风 谁留使君饮 红烛在舟中
遥羡青云里 祥鸾正引雏 自怜沧海伴 老蚌不生珠
罗敷敛双袂 樊姬献一杯 不见舒员外 秋菊为谁开
东宫白庶子 南寺远禅师 何处遥相见 心无一事时
荤膻停夜食 吟咏散秋怀 笑问东林老 诗应不破斋
朱栏映晚树 金魄落秋池 还似钱唐夜 西楼月出时
上马行数里 逢花倾一杯 更无停泊处 还是觅君来
野径行无伴 僧房宿有期 涂山来去熟 唯是马蹄知
久别偶相逢 俱疑是梦中 即今欢乐事 放醆又成空
翠黛眉低敛 红珠泪暗销 从来恨人意 不省似今朝
池晚莲芳谢 窗秋竹意深 更无人作伴 唯对一张琴
欢爱今何在 悲啼亦是空 同为一夜梦 共过十年中
清紧如敲玉 深圆似转簧 一声肠一断 能有几多肠
半日停车马 何人在白家 殷勤萧庶子 爱酒不嫌茶
老去唯耽酒 春来不著家 去年来校晚 不见洛阳花
朝荣殊可惜 暮落实堪嗟 若向花中比 犹应胜眼花
渐老只谋欢 虽贫不要官 唯求造化力 试为驻春看
郡守轻诗客 乡人薄钓翁 解怜徐处士 唯有李郎中
肩舁仍挈榼 莫怪就君来 秋雨经三宿 无人劝一杯
朝梳一把白 夜泪千滴雨 可耻垂拱时 老作在家女
都无看花意 偶到树边来 可怜枝上色 一一为愁开
风鸣云外钟 鹤宿千年松 相思杳不见 月出山重重
苏武节旄尽 李陵音信稀 梅当陇上发 人向陇头归
茫茫死复生 惟有古时城 夜半无鸟雀 花枝当月明
京路马駸駸 尘劳日向深 蒙泉聊息驾 可以洗君心
兹晨戒流火 商飙早已惊 云天收夏色 木叶动秋声
风艳霏霏去 羁人处处游 明年纵相见 不在此枝头
岂是昧容华 岂不知机织 自是生寒门 良媒不相识
金炉烟霭微 银釭残影灭 出户独裴回 落花满明月
累年无的信 每夜梦边城 袖掩千行泪 书封一尺情
自到西川住 唯君别有情 常逢对门远 又隔一重城
艰难别离久 中外往还深 已改当时法 空余旧日心
文字元无底 功夫转到难 苦心三百首 暂请侍郎看
万古汨罗深 骚人道不沉 明明唐日月 应见楚臣心
星落少微宫 高人入古风 几年才子泪 并写五言中
清气宿我心 结为清泠音 一夜吟不足 君来相和吟
敢竞桃李色 自呈刀尺功 蝶犹迷剪翠 人岂辨裁红
野酌乱无巡 送君兼送春 明年春色至 莫作未归人
自君之出矣 宝镜为谁明 思君如陇水 长闻呜咽声
春禽犹竞啭 夏木忽交阴 稍觉秋山远 俄惊冬霰深
四溟杯渌醑 五岳髻青螺 挥汗曾成雨 画地亦成河
蚊眉自可托 蜗角岂劳争 欲效丝毫力 谁知蝼蚁诚
八树拂丹霄 四时青不凋 秋风何处起 先袅最长条
夹岸复连沙 枝枝摇浪花 月明浑似雪 无处认渔家
袅袅古堤边 青青一树烟 若为丝不断 留取系郎船
绮霞明赤岸 锦缆绕丹枝 楚客正愁绝 西风且莫吹
游丝何所似 应最似春心 一向风前乱 千条不可寻
无风才到地 有风还满空 缘渠偏似雪 莫近鬓毛生
花阑莺亦懒 不语似含情 何言百啭舌 唯余一两声
一声清溽暑 几处促流年 志士心偏苦 初闻独泫然
雨绝苍苔地 月斜青草阶 蛩鸣谁不怨 况是正离怀
枫岸月斜明 猿啼旅梦惊 愁多肠易断 不待第三声
那言柳乱垂 尽日任风吹 欲识千条恨 和烟折一枝
倾心曾向日 在手幸摇风 羡尔逢提握 知名自谢公
幽深红叶寺 清净白毫僧 古殿长鸣磬 低头礼昼灯
四海兵初偃 平津阁正开 谁知大炉火 还有不然灰
一株新柳色 十里断孤城 为近东西路 长悬离别情
停桡横水中 举目孤烟外 借问吴溪人 谁家有山卖
松下问童子 言师采药去 只在此山中 云深不知处
香炉一峰绝 顶在寺门前 尽是玲珑石 时生旦暮烟
騕褭锦障泥 楼头日又西 留欢住不住 素齿白铜鞮
哀怨杨叛儿 骀荡郎知否 香死博山炉 烟生白门柳
乱雪从教舞 回风任听吹 春寒能作底 已被柳条欺
寒空五老雪 斜月九江云 钟声知何处 苍苍树里闻
银地秋月色 石梁夜溪声 谁知屐齿尽 为破烟苔行
不挂丝纩衣 归向寒岩栖 寒岩风雪夜 又过岩前溪
家寄茅洞中 身游越城下 宁知许长史 不忆陈司马
武夷无上路 毛径不通风 欲共麻姑住 仙城半在空
传闻废淫祀 万里静山陂 欲慰灵均恨 先烧靳尚祠
远羡五云路 逶迤千骑回 遗簪唯一去 贵赏不重来
生事同漂梗 机心在野船 如何临逝水 白发未忘筌
登岩背山河 立石秋风里 隐见浙江涛 一尺东沟水
蕴玉抱清辉 闲庭日潇洒 块然天地间 自是孤生者
流水音长在 青霞意不传 独悲形解后 谁听广陵弦
清景持芳菊 凉天倚茂松 名山何必去 此地有群峰
赋感邻人笛 诗留夫子墙 延年如有作 应不用山王
松倚苍崖老 兰临碧洞衰 不劳邻舍笛 吹起旧时悲
偶来冠盖里 愧是旧三公 自喜无兵术 轻裘上閟宫
雪覆寒溪竹 风卷野田蓬 四望无行迹 谁怜孤老翁
冬逐更筹尽 春随斗柄回 寒暄一夜隔 客鬓两年催
昔日征黄绮 余惭在凤池 今来招隐士 恨不见琼枝
已被月知处 斩新风到来 无人伴幽境 多取木兰栽
怪得北风急 前庭如月辉 天人宁许巧 剪水作花飞
落日早蝉急 客心闻更愁 一声来枕上 梦里故园秋
连骑出都门 秋蝉噪高柳 落日辞故人 自醉不关酒
初映钩如线 终衔镜似钩 远澄秋水色 高倚晓河流
激曲萦飞箭 浮沟泛满卮 将来山太守 早向习家池
不资冬日秀 为作暑天寒 先植诚非凤 来翔定是鸾
巉巉雪中峤 磊磊标方峭 勿为枕苍山 还当础清庙
雨合飞危砌 天开卷晓窗 齐平联郭柳 带绕抱城江
夹岸凝清素 交枝漾浅沦 味调方荐实 腊近又先春
喷日舒红景 通蹊茂绿阴 终期王母摘 不羡武陵深
疏凿徒为巧 圆洼自可澄 倒花纷错秀 鉴月静涵冰
顾渚吴商绝 蒙山蜀信稀 千丛因此始 含露紫英肥
缭绕缘云上 璘玢甃玉联 高高曾几折 极目瞰秋鸢
褊地难层土 因厓遂削成 浅深岚嶂色 尽向此中呈
绠汲岂无井 颠崖贵非浚 愿洒尘垢馀 一雨根茎润
霜树鸟栖夜 空街雀报明 碧山相倚暮 归雁一行斜
君咏风月夕 余当童稚年 闲窗读书罢 偷咏左司篇
且攀隋宫柳 莫忆江南春 师有怀乡志 未为无事人
上阳宫里女 玉色楚人多 西信无因得 东游奈乐何
曾答雁门偈 为怜同社人 多惭惠休句 偕得此阳春
窈窕垂涧萝 蒙茸黄葛花 鸳鸯怜碧水 照影舞金沙
魂梦天南垂 宿昔万里道 池台花气深 到处生春草
天地一身在 头颅五十过 流年消壮志 空使泪成河
越女收龙眼 蛮儿拾象牙 长安千万里 走马送谁家
去岁干戈险 今年蝗旱忧 关西归战马 海内卖耕牛
骚灵不可见 楚些竟谁闻 欲采蘋花去 沧州隔暮云
威名垂万古 勇力冠当时 回首三分国 何人赋黍离
暝色护楼台 阴云昼未开 一尘无处著 花雨遍苍苔
高堂流月明 万籁不到耳 一听清心魂 飞絮春纷起
窗户尽萧森 空阶凝碧阴 不缘冰雪里 为识岁寒心
瘴雨出虹蝀 蛮烟渡江急 尝闻岛夷俗 犀象满城邑
落尽万株红 无人解系风 今朝芳径里 惆怅锦机空
夜行无月时 古路多荒榛 山鬼遥把火 自照不照人
歌者歌未绝 愁人愁转增 空把琅玕枝 强挑无心灯
幼女才六岁 未知巧与拙 向夜在堂前 学人拜新月
买地不惜钱 为多芳桂丛 所期在清凉 坐起闻香风
行逢葛溪水 不见葛仙人 空抛青竹杖 咒作葛陂神
万籁不在耳 寂寥心境清 无妨数茎竹 时有萧萧声
湘水终日流 湘妃昔时哭 美色已成尘 泪痕犹在竹
夜吟秋山上 袅袅秋风归 月色清且冷 桂香落人衣
三复招隐吟 不知寒夜深 看看西来月 移到青天心
万古湘江竹 无穷奈怨何 年年长春笋 只是泪痕多
世事知难了 应须问苦空 羞将看花眼 来入梵王宫
乞巧望星河 双双并绮罗 不嫌针眼小 只道月明多
乌鹊语千回 黄昏不见来 漫教脂粉匣 闭了又重开
香销连理带 尘覆合欢杯 懒卧相思枕 愁吟夜起来
笑向卿卿道 耽书夜夜多 出来看玉兔 又欲过银河
一种貌如仙 人情要自偏 罗敷有底好 最得使君怜
自喜寻幽夜 新当及第年 还将天上桂 来访月中仙
窗牖月色多 坐卧禅心静 青鬼来试人 夜深弄灯影
家在洞水西 身作兰渚客 天昼无纤云 独坐空江碧
古仙炼丹处 不测何岁年 至今空宅基 时有五色烟
十访九不见 甚于菖蒲花 可怜云中月 今夜堕我家
豁开青冥颠 写出万丈泉 如裁一条素 白日悬秋天
丹砂画顽石 黄金横一尺 人世较短长 仙家爱平直
夜深秋洞里 风雨报龙归 何事触人睡 不教胡蝶飞
我住浙江西 君去浙江东 日日心来往 不畏浙江风
醉与江涛别 江涛惜我游 他年婚嫁了 终老此江头
疏散永无事 不眠常夜分 月中松露滴 风引鹤同闻
年长归何处 青山未有家 赏春无酒饮 多看寺中花
献寿人皆庆 南山复北堂 从今千万日 此日又初长
访师师不遇 礼佛佛无言 依旧将烦恼 黄昏入宅门
黄金色未足 摘取且尝新 若待重阳日 何曾异众人
羽毛生未齐 嶛峭丑于鸡 夜夜穿笼出 捣衣砧上栖
卧来扶不起 唯向主人嘶 惆怅东郊道 秋来雨作泥
荒田一片石 文字满青苔 不是逢闲客 何人肯读来
明明复夜夜 胡子即成翁 唯是真知性 不来生灭中
为底胡姬酒 长来白鼻騧 摘莲抛水上 郎意在浮花
愁声秋绕杵 寒色碧归山 送将欢笑去 收得寂寥回
驿骑难随伴 寻山半忆君 苍崖残月路 犹数过溪云
十夜郡城宿 苦吟身未闲 那堪西郭别 雪路问青山
海上清光发 边营照转凄 深闺此宵梦 带月过辽西
纤手折芙蕖 花洒罗衫湿 女伴唤回船 前溪风浪急
旅雁迎风度 阶翻月露华 砧声鸣夜永 江上几多家
登楼一南望 淮树楚山连 见雁无书寄 归吴定此年
凫鹥踏波舞 树色接横塘 远近蘼芜绿 吴宫总夕阳
玉管朝朝弄 清歌日日新 折花当驿路 寄与陇头人
入夜秋砧动 千声起四邻 不缘楼上月 应为陇头人
杨柳千寻色 桃花一苑芳 风吹入帘里 唯有惹衣香
为底胡姬酒 长来白鼻騧 摘莲抛水上 郎意在浮花
风劲角弓鸣 将军猎渭城 草枯鹰眼疾 雪尽马蹄轻
飞丝惹绿尘 软叶对孤轮 今朝入园去 物色强著人
南风吹五两 日暮竟陵城 肠断巴江月 夜蝉何处声
南檐架短廊 沙路白茫茫 尽日不归处 一庭栀子香
青青树中草 托根非不危 草生树却死 荣枯君可知
七里垂钓叟 还傍钓台居 莫恨无名姓 严陵不卖鱼
轻车何草草 独唱后庭花 玉座谁为主 徒悲张丽华
侬居石城下 郎到石城游 自郎石城出 长在石城头
大堤花月夜 长江春水流 东风正上信 春夜特来游
自君之出矣 万物看成古 千寻葶苈枝 急奈长长苦
行吟洞庭句 不见洞庭人 尽日碧江梦 江南红树春
高斋长对酒 下客亦沾鱼 不为江南去 还来郡北居
碧落新楼迥 清池古树闲 先贤尽为宰 空看县南山
坐见三生事 宗传一衲来 已知无法说 心向定中灰
河洛多尘事 江山半旧游 春风故人夜 又醉白蘋洲
碧树吴洲远 青山震泽深 无人踪范蠡 烟水暮沈沈
三十未封侯 颠狂遍九州 平生镆铘剑 不报小人雠
高才何必贵 下位不妨贤 孟简虽持节 襄阳属浩然
首阳山下路 孤竹节长存 为问无心草 如何庇本根
寒叶坠清霜 空帘著烬香 生前既无事 何事更悲伤
苏武节旌尽 李陵音信稀 花当陇上发 人向陇头归
岁律行将变 君恩竟未回 门前即潮水 朝去暮常来
千里隔烟波 孤舟宿何处 遥思耿不眠 淮南夜风雨
偶出送山客 不知游梵宫 秋光古松下 谁伴一仙翁
秋树却逢暖 未凋能几时 何须尚松桂 摇动暂青枝
夜情河耿耿 春恨草绵绵 唯有嫦娥月 从今照墓田
红烛剪还明 绿尊添又满 不愁前路长 只畏今宵短
循涯不知浅 见底似非深 永日无波浪 澄澄照我心
日下夕阴长 前山凝积翠 白鸟一行飞 联联粉书字
只谓一苍翠 不知犹数重 晚来云映处 更见两三峰
久喜房廊接 今成道路赊 明朝回首处 此地是天涯
好觅凌霜质 仍须带雨栽 须知剖竹日 便是看松来
一览断金集 再悲埋玉人 牙弦千古绝 珠泪万行新
马识青山路 人随白浪船 别君犹有泪 学道谩经年
堂闭仙人影 空坛月露初 闲听道家子 盥漱读灵书
满酌劝童仆 好随郎马蹄 春风慎行李 莫上白铜鞮
闲携九日酒 共到百花亭 醉里求诗境 回看岛屿青
此去非关兴 君行不当游 无因两处马 共饮一溪流
已作亭下别 未忘灯下情 吟多欲就枕 更漏转分明
兔边分玉树 龙底耀铜仪 会当同鼓吹 不复问官私
虽匪囊中物 何坚不可钻 一朝操政柄 定使冠三端
尔幸无羸角 何用触吾藩 若是升堂者 还应自得门
贫女貌非丑 要须缘嫁迟 还似求名客 无媒不及时
日过千万家 一家非所依 不及行尘影 犹随马蹄归
吟想旧经过 花时奈远何 别来长似见 春梦入关多
山月吟声苦 春风引思长 无由及尘土 犹带杏花香
夜雨空馆静 幽人起裴回 长安醉眠客 岂知新雁来
百鸟有啼时 子规声不歇 春寒四邻静 独叫三更月
山寺秋时后 僧家夏满时 清凉多古迹 几处有新诗
客泪如危叶 长悬零落心 况是悲秋日 临风制不禁
别远心更苦 遥将目送君 光华不可见 孤鹤没秋云
靡草似客心 年年亦先死 无由伴花落 暂得因风起
古木闽州道 驱羸落照间 投村碍野水 问店隔荒山
香荷疑散麝 风铎似调琴 不觉清凉晚 归人满柳阴
鸳鸯离别伤 人意似鸳鸯 试取鸳鸯看 多应断寸肠
楼倚霜树外 镜天无一毫 南山与秋色 气势两相高
窗外正风雪 拥炉开酒缸 何如钓船雨 篷底睡秋江
秋醪雨中熟 寒斋落叶中 幽人本多睡 更酌一樽空
细算人生事 彭殇共一筹 与愁争底事 要尔作戈矛
安邑南门外 谁家板筑高 奉诚园里地 墙缺见蓬蒿
含烟一株柳 拂地摇风久 佳人不忍折 怅望回纤手
陶菊手自种 楚兰心有期 遥知渡江日 正是撷芳时
篱东菊径深 折得自孤吟 雨中衣半湿 拥鼻自知心
阳陵郭门外 陂阤丈五坟 九泉如结友 兹地好埋君
竹浊蟠小径 屈折斗蛇来 三年得归去 知绕几千回
暮景千山雪 春寒百尺楼 独登还独下 谁会我悠悠
雨滴珠玑碎 苔生紫翠重 故关何日到 且看小三峰
贾傅松醪酒 秋来美更香 怜君片云思 一去绕潇湘
邮亭寄人世 人世寄邮亭 何如自筹度 鸿路有冥冥
只影随惊雁 单栖锁画笼 向春罗袖薄 谁念舞台风
春濑与烟远 送君孤棹开 潺湲如不改 愁更钓鱼来
金镊洗霜鬓 银觥敌露桃 醉头扶不起 三丈日还高
好鸟疑敲磬 风蝉认轧筝 修篁与嘉树 偏倚半岩生
凿破苍苔地 偷他一片天 白云生镜里 明月落阶前
终日求人卜 回回道好音 那时离别后 入梦到如今
旧事参差梦 新程逦迤秋 故人如见忆 时到寺东楼
稚子牵衣问 归来何太迟 共谁争岁月 赢得鬓边丝
道泰时还泰 时来命不来 何当离城市 高卧博山隈
瑶池罢游宴 良乐委尘沙 遭遇不遭遇 盐车与鼓车
独酌芳春酒 登楼已半醺 谁惊一行雁 冲断过江云
荆州一万里 不如蒯易度 仰首望飞鸣 伊人何异趣
三日去还住 一生焉再游 含情碧溪水 重上粲公楼
前山风雨凉 歇马坐垂杨 何处芙蓉落 南渠秋水香
新秋弦管清 时转遏云声 曲尽不知处 月高风满城
赤城云雪深 山客负归心 昨夜西斋宿 月明琪树阴
云月有归处 故山清洛南 如何一花发 春梦遍江潭
夜战桑干北 秦兵半不归 朝来有乡信 犹自寄征衣
野寺薜萝晚 官渠杨柳春 归心已无限 更送洞庭人
剑外从军远 无家与寄衣 散关三尺雪 回梦旧鸳机
向晚意不适 驱车登古原 夕阳无限好 只是近黄昏
巴江可惜柳 柳色绿侵江 好向金銮殿 移阴入绮窗
城头叠鼓声 城下暮江清 欲问渔阳掺 时无祢正平
定定住天涯 依依向物华 寒梅最堪恨 常作去年花
无奈巴南柳 千条傍吹台 更将黄映白 拟作杏花媒
乐府闻桃叶 人前道得无 劝君书小字 慎莫唤官奴
撩钗盘孔雀 恼带拂鸳鸯 罗荐谁教近 斋时锁洞房
下马捧椒浆 迎神白玉堂 如何铁如意 独自与姚苌
珠实虽先熟 琼莩纵早开 流莺犹故在 争得讳含来
众果莫相诮 天生名品高 何因古乐府 惟有郑樱桃
尝闻宓妃袜 渡水欲生尘 好借常娥著 清秋踏月轮
道却横波字 人前莫谩羞 只应同楚水 长短入淮流
春日在天涯 天涯日又斜 莺啼如有泪 为湿最高花
风露澹清晨 帘间独起人 莺花啼又笑 毕竟是谁春
帷飘白玉堂 簟卷碧牙床 楚女当时意 萧萧发彩凉
遏云歌响清 回雪舞腰轻 只要君流眄 君倾国自倾
不见姮娥影 清秋守月轮 月中闲杵臼 桂子捣成尘
朱实鸟含尽 青楼人未归 南园无限树 独自叶如帏
陶令弃官后 仰眠书屋中 谁将五斗米 拟换北窗风
孤蝶小徘徊 翩翾粉翅开 并应伤皎洁 频近雪中来
帘垂幕半卷 枕冷被仍香 如何为相忆 魂梦过潇湘
滞雨长安夜 残灯独客愁 故乡云水地 归梦不宜秋
初随林霭动 稍共夜凉分 窗迥侵灯冷 庭虚近水闻
花将人共笑 篱外露繁枝 宋玉临江宅 墙低不碍窥
无赖夭桃面 平时露井东 春风为开了 却拟笑春风
莫叹万重山 君还我未还 武关犹怅望 何况百牢关
胡马饮河洛 我家从此迁 今来独垂泪 三十六峰前
落日五湖游 烟波处处愁 沈浮千古事 谁与问东流
渺渺无穷尽 风涛几日平 年光与人事 东去一声声
花发鸟仍啼 行行路欲迷 二真无问处 虚度武陵溪
旧山诸隐沦 身在苦无身 莫锁白云路 白云多误人
处世曾无著 生前事尽非 一瓶兼一衲 南北去如归
轧轧弄寒机 功多力渐微 惟忧机上锦 不称舞人衣
单棹横疏雨 江滩秋泊时 花留身住越 月递梦还秦
江乡十年别 京国累日同 在客几多事 俱付酒杯中
鹤下紫阁云 沈沈翠微雨 独坐正无言 孤庄一声杵
虎见修行久 松知夏腊高 寒堂坐风雨 瞑目尚波涛
獬豸霜中貌 龙钟病后颜 惨伤此身事 风雪动江山
无花地亦香 有鹤松多直 向此奚必孤 山僧尽相识
莺啭才间关 蝉鸣旋萧屑 如何两鬓毛 不作千枝雪
颜凋明镜觉 思苦白云知 沧洲迷钓隐 紫阁负僧期
万叶风声利 一山秋气寒 晓霜浮碧瓦 落日度朱栏
两颔凝清霜 玉炉焚天香 为我延岁华 得入不死乡
楼居半池上 澄影共相空 谢守题诗处 莲开净碧中
山雨留清气 溪飙送早凉 时回石门步 阶下碧云光
连檐对双树 冬翠夏无尘 未肯惭桃李 成阴不待春
中峰上翠微 窗晓早霞飞 几引登山屐 春风踏雪归
上结孤圆顶 飞轩出泰清 有时迷处所 梁栋晓云生
高亭群峰首 四面俯晴川 每见晨光晓 阶前万井烟
秋台好登望 菡萏发清池 半似红颜醉 凌波欲暮时
静得尘埃外 茶芳小华山 此亭真寂寞 世路少人闲
石静如开镜 山高若耸莲 笋竿抽玉管 花蔓缀金钿
系马宫槐老 持杯店菊黄 故交今不见 流恨满川光
南溪抱瓮客 失意自怀羞 晚路谁携手 残春自白头
童稚苦相问 归来何太迟 共谁争岁月 赢得鬓边丝
春酿正风流 梨花莫问愁 马卿思一醉 不惜鹔鹴裘
晓发梳临水 寒塘坐见秋 乡心正无限 一雁度南楼
万壑朝溟海 萦回岁月多 无如此沟水 咫尺奉天波
日落江路黑 前村人语稀 几家深树里 一火夜渔归
静中无伴侣 今亦独随缘 昨夜离空室 焚香净去船
霹雳振秋岳 折松横洞门 云龙忽变化 但觉玉潭昏
忆昨送君葬 今看坟树高 寻思后期者 只是益生劳
万仞冰峭折 寒声投白云 光摇山月堕 我向石床闻
深居白云穴 静注赤松经 往往龙潭上 焚香礼斗星
巨灵掌上月 玉女盆中泉 柱史息车看 孤云心浩然
道在猜谗息 仁深疾苦除 尧聪能下听 汤网本来疏
浐曲雁飞下 秦原人葬回 丘坟与城阙 草树共尘埃
危石江中起 孤云岭上还 相逢皆得意 何处是乡关
壮士何曾悲 悲即无回期 如何易水上 未歌泪先垂
晓月千重树 春烟十里溪 过来还过去 此路不知迷
树顶烟微绿 山根菊暗香 何人独鞭马 落日上嘉祥
风兰舞幽香 雨叶堕寒滴 美人来不来 前山看向夕
婴网虽皆困 褰笼喜共归 无心期尔报 相见莫惊飞
四方无事去 宸豫杪秋来 八水寒光起 千山霁色开
高低竹杂松 积翠复留风 路剧阴溪里 寒生暑气中
晚日低霞绮 晴山远画眉 春青河畔草 不是望乡时
树发花如锦 莺啼柳若丝 更游欢宴地 悲见别离时
争挥钩弋手 竞耸踏摇身 伤颊讵关舞 捧心非效嚬
白首成何事 无欢可替悲 空余酒中兴 犹似少年时
野酌乱无巡 送君兼送春 明年春色至 莫作未归人
山空天籁寂 水榭延轻凉 浪定一浦月 藕花闲自香
桂水依旧绿 佳人本不还 只应随暮雨 飞入九疑山
早觅为龙去 江湖莫漫游 须知香饵下 触口是铦钩
根是泥中玉 心承露下珠 在君塘下种 埋没任春浦
益愧千金少 情将一饭殊 恨无泉客泪 尽泣感恩珠
孤灯照不寐 风雨满西林 多少关心事 书灰到夜深
一合相思泪 临江洒素秋 碧波如会意 却与向西流
劚尽春山土 辛勤卖药翁 莫抛破笠子 留作败天公
哭尔春日短 支颐长叹嗟 不如半死树 犹吐一枝花
独立蒹葭雨 低飞浦屿风 须知毛色下 莫入鹭鸶丛
可惜出群蹄 毛焦久卧泥 孙阳如不顾 骐骥向谁嘶
常闻天女会 玉指散天花 莫遣春风里 红芳点袈裟
卑湿长沙地 空抛出世才 已齐生死理 鵩鸟莫为灾
寄语双莲子 须知用意深 莫嫌一点苦 便拟弃莲心
荆台兰渚客 寥落共含情 空馆相思夜 孤灯照雨声
晴气熏樱蕊 丰蒙雪满林 请君三斗酒 醉卧白罗岑
一顷含秋绿 森风十万竿 气吹朱夏转 声扫碧霄寒
不见休上人 空伤碧云思 何处开宝书 秋风海光寺
鸂鶒借毛衣 喧呼鹰隼稀 云披菱藻地 任汝作群飞
十年磨一剑 霜刃未曾试 今日把似君 谁为不平事
中夜忽自起 汲此百尺泉 林木含白露 星斗在青天
晓行沥水楼 暮到悬泉驿 林月值云遮 山灯照愁寂
海底有明月 圆于天上轮 得之一寸光 可买千里春
千岩一尺璧 八月十五夕 清露堕桂花 白鸟舞虚碧
丈夫未得意 行行且低眉 素琴弹复弹 会有知音知
莫叹迢递分 何殊咫尺别 江楼到夜登 还见南台月
南游衡岳上 东往天台里 足蹑华顶峰 目观沧海水
九日不出门 十日见黄菊 灼灼尚繁英 美人无消息
策杖驰山驿 逢人问梓州 长江那可到 行客替生愁
四十归燕字 千年外始吟 已将书北岳 不用比南金
对雨思君子 尝茶近竹幽 儒家邻古寺 不到又逢秋
家住锦水上 身征辽海边 十书九不到 一到忽经年
曾梦诸侯笑 康囚议脱枷 千根池里藕 一朵火中花
一枝青竹榜 泛泛绿萍里 不见钓鱼人 渐入秋塘水
壮士不曾悲 悲即无回期 如何易水上 未歌先泪垂
二句三年得 一吟双泪流 知音如不赏 归卧故山秋
闻说到扬州 吹箫有旧游 人来多不见 莫是上迷楼
松下问童子 言师采药去 只在此山中 云深不知处
冉冉花明岸 涓涓水绕山 几时抛俗事 来共白云闲
香灯伴残梦 楚国在天涯 月落子规歇 满庭山杏花
废砌翳薜荔 枯湖无菰蒲 老媪饱藁草 愚儒输逋租
隔石觅屐迹 西溪迷鸡啼 小鸟扰晓沼 犁泥齐低畦
三月雪连夜 未应伤物华 只缘春欲尽 留著伴梨花
客愁看柳色 日日逐春深 荡漾春风里 谁知历乱心
吴国初成阵 王家欲解围 拂巾双雉叫 飘瓦两鸳飞
曾话黄陵事 今为白日催 老无儿女累 谁哭到泉台
东人望归马 马归莲峰下 莲峰与地平 亦不更征兵
刀剑作锄犁 耕田古城下 高秋禾黍多 无地放羊马
在乡身亦劳 在边腹亦饱 父兄若一处 任向边头老
前杵与后杵 筑城声不住 我愿筑更高 得见秦皇墓
秦娥十四五 面白于指爪 羞人夜采桑 惊起戴胜鸟
牧童见客拜 山果怀中落 昼日驱牛归 前溪风雨恶
别来十二月 去到漏天边 不是因逢闰 还应是隔年
帝里春无意 归山对物华 即应来日去 九陌踏槐花
君家桂林住 日伐桂枝炊 何事东堂树 年年待一枝
一第知何日 全家待此身 空将灞陵酒 酌送向东人
一去龙门侧 千年凤影移 空余剪圭处 无复在孙枝
岭外音书绝 经年复历春 近乡情更怯 不敢问来人
家住东皋去 好采旧山薇 自省游泉石 何曾不夜归
带香入鲍肆 香气同鲍鱼 未入犹可悟 已入当何如
美人如新花 许嫁还独守 岂无青铜镜 终日自疑丑
庭花已结子 岩花犹弄色 谁令生处远 用尽春风力
短鬟一如螓 长眉一如蛾 相共棹莲舟 得花不如他
手推呕哑车 朝朝暮暮耕 未曾分得谷 空得老农名
远梦如水急 白发如草新 归期待春至 春至还送人
涧草短短青 山月朗朗明 此夜目不掩 屋头乌啼声
别家鬓未生 到城鬓似发 朝朝临川望 灞水不入越
东西是长江 南北是官道 牛羊不恋山 只恋山中草
阿娇生汉宫 西施住南国 专房莫相妒 各自有颜色
蛱蝶空中飞 夭桃庭中春 见他夫妇好 有女初嫁人
槟榔自无柯 椰叶自无阴 常羡庭边竹 生笋高于林
野雀空城饥 交交复飞飞 勿怪官仓粟 官仓无空时
寒女面如花 空寂常对影 况我不嫁容 甘为瓶堕井
月堕沧浪西 门开树无影 此时归梦阑 立在梧桐井
游人未入门 花影出门前 将军来此住 十里无荒田
见花忆郎面 常愿花色新 为郎容貌好 难有相似人
但见出门踪 不见入门迹 却笑山头女 无端化为石
衡门亦无路 何况入西秦 灸病不得穴 徒为采艾人
西风吹急景 美人照金井 不见面上花 却恨井中影
莲子房房嫩 菖蒲叶叶齐 共结池中根 不厌池中泥
庭草根自浅 造化无遗功 低回一寸心 不敢怨春风
夷陵火焰灭 长平生气低 将军临老病 赐剑咸阳西
千扉不当路 未似开一门 若遣绿珠丑 石家应尚存
昔人登此地 丘垄已前悲 今日又非昔 春风能几时
沧浪临古道 道上石成尘 自有沧浪峡 谁为无事人
百战未言非 孤军惊夜围 山河意气尽 泪湿美人衣
月午篱南道 前村半隐林 田翁独归处 荞麦露花深
野树花初发 空山独见时 踟蹰历阳道 乡思满南枝
劝君金屈卮 满酌不须辞 花发多风雨 人生足别离
莫问古宫名 古宫空有城 惟应东去水 不改旧时声
远天明月出 照此谁家楼 上有罗衣裳 凉风吹不休
台山初罢雾 岐海正分流 渔浦飏来笛 鸿逵翼去舟
舟中采莲女 两两催妆梳 闻早渡江去 日高来起居
沧溟八千里 今古畏波涛 此日征南将 安然渡万艘
水浅鱼争跃 花深鸟竞啼 春光看欲尽 判却醉如泥
几经人事变 又见海涛翻 徒起如山浪 何曾洗至冤
坚轻筇竹杖 一枝有九节 寄与沃洲人 闲步青山月
把盏非怜酒 持竿不为鱼 唯应嵇叔夜 似我性慵疏
青楼临大道 一上一回老 所思终不来 极目伤春草
花开蝶满枝 花落蝶还稀 惟有旧巢燕 主人贫亦归
劝君金屈卮 满酌不须辞 花发多风雨 人生足别离
花开蝶满枝 花谢蝶还稀 惟有旧巢燕 主人贫亦归
寿夭虽云命 荣枯亦大偏 不知雷氏剑 何处更冲天
击石易得火 扣人难动心 今日朱门者 曾恨朱门深
即是春风尽 仍沾夜雨归 明朝更来此 兼恐落花稀
生持节操心 死作坚贞鬼 至今坟上春 草木无花卉
送君若浪水 叠叠愁思起 梦魂如月明 相送秋江里
我心岂不平 我目自不明 徒云备双足 天下何由行
玳瑁应难比 斑犀定不加 天嫌未端正 满面与妆花
杜甫栗亭诗 诗人多在口 悠悠二甲子 题纪今何有
立石泥功状 天然诡怪形 未尝私祸福 终不费丹青
大朴逐物尽 哀我天地功 争得荣辱心 洒然归西风
一岁犹未满 九泉何太深 唯余卷书草 相对共伤心
万顷湖天碧 一星飞鹭白 此时放怀望 不厌为浮客
醒来山月高 孤枕群书里 酒渴漫思茶 山童呼不起
破落古关城 犹能扼帝京 今朝行客过 不待晓鸡鸣
一勺如琼液 将愚拟望贤 欲知心不变 还似饮贪泉
山期须早赴 世累莫迟留 忽遇狂风起 闲心不自由
溪南越乡音 古柳渡江深 日晚无来客 闲船系绿阴
穿烟泉潺湲 触竹犊觳觫 荒篁香墙匡 熟鹿伏屋曲
疏杉低通滩 冷鹭立乱浪 草彩欲夷犹 云容空淡荡
人日兼春日 长怀复短怀 遥知双彩胜 并在一金钗
君心莫淡薄 妾意正栖托 愿得双车轮 一夜生四角
春庭晓景别 清露花逦迤 黄蜂一过慵 夜夜栖香蕊
桃李傍檐楹 无人赏春华 时情重不见 却忆菖蒲花
南北路何长 中间万弋张 不知烟雾里 几只到衡阳
鬓乱羞云卷 眉空羡月生 中原犹将将 何日重卿卿
合欢能解恚 萱草信忘忧 尽向庭前种 萋萋特地愁
玉锸朝扶鬓 金梯晚下台 春衫将别泪 一夜两难裁
酒旗菰叶外 楼影浪花中 醉帆张数幅 唯待鲤鱼风
巫峡七百里 巫山十二重 年年自云雨 环佩竟谁逢
渐入新丰路 衰红映小桥 浑如七年病 初得一丸销
妾住东湖下 郎居南浦边 闲临烟水望 认得采菱船
渡口和帆落 城边带角收 如何茂陵客 江上倚危楼
桂冷微停素 峰干不遍岚 何谿背林处 犹覆定僧庵
古态日渐薄 新妆心更劳 城中皆一尺 非妾髻鬟高
大堤春日暮 骢马解镂衢 请君留上客 容妾荐雕胡
北雁行行直 东流澹澹春 当时六朝客 还道帝乡人
天问复招魂 无因彻帝阍 岂知千丽句 不敌一谗言
后代称欢伯 前贤号圣人 且须谋日富 不要道家贫
闻说融峰下 灵香似反魂 春来正堪采 试为劚云根
淮上能无雨 回头总是情 蒲帆浑未织 争得一欢成
双眉初出茧 两鬓正藏鸦 自有王昌在 何劳近宋家
相对莫辞贫 蓬蒿任塞门 无情是金玉 不报主人恩
雨冷唯添暑 烟初不著春 数枝花颣小 愁杀扈芳人
闲吟鲍照赋 更起屈平愁 莫引西风动 红衣不耐秋
怨莺新语涩 双蝶斗飞高 作个名春恨 浮生百倍劳
长短裁浮筠 参差作飞凤 高楼微月夜 吹出江南弄
裁得尺锦书 欲寄东飞凫 胫短翅亦短 雌雄恋菰蒲
春风等君意 亦解欺桃李 写得去时真 归来不相似
孤光照还没 转益伤离别 妾若是嫦娥 长圆不教缺
前回边使至 闻道交河战 坐想鼓鞞声 寸心攒百箭
嫁得金吾子 常闻轻薄名 君心如不重 妾腰徒自轻
山连翠羽屏 草接烟华席 望尽南飞燕 佳人断消息
兰眼抬路斜 莺唇映花老 金龙倾漏尽 玉井敲冰早
凉汉清泬寥 衰林怨风雨 愁听络纬唱 似与羁魂语
南云走冷圭 北籁号空木 年年任霜霰 不减筼筜绿
静烟临碧树 残雪背晴楼 冷天侵极戍 寒月对行舟
琼英轻明生 石脉滴沥碧 玄铅仙偏怜 白帻客亦惜
溪空唯容云 木密不陨雨 迎渔隐映间 安问讴雅橹
婴网虽皆困 搴笼喜共归 无心期尔报 相见莫惊飞
闲吟秋景外 万事觉悠悠 此夜若无月 一年虚过秋
水榭花繁处 春晴日午前 鸟窥临槛镜 马过隔墙鞭
几处白烟断 一川红树时 坏桥侵辙水 残照背村碑
伏溜侵阶润 繁花隔竹香 娇莺方晓听 无事过南塘
绿树连村暗 黄花出陌稀 远陂春草绿 犹有水禽飞
孤枕闻莺起 幽怀独悄然 地融春力润 花泛晓光鲜
白日新年好 青春上国多 街平双阙近 尘起五云和
永夜疑无日 危时只赖山 旷怀休戚外 孤迹是非间
形胜今虽在 荒凉恨不穷 虎狼秦国破 狐兔汉陵空
秋江共僧渡 乡泪滴船回 一夜吴船梦 家书立马开
帝业山河固 离宫宴幸频 岂知驱战马 只是太平人
终南最佳处 禅诵出青霄 群木澄幽寂 疏烟泛泬寥
兵待皇威振 人随国步安 万方休望幸 封岳始鸣銮
景物皆难驻 伤春复怨秋 旋书红叶落 拟画碧云收
离乱身偶在 窜迹任浮沉 虎暴荒居迥 萤孤黑夜深
梅雨和乡泪 终年共酒衣 殷勤华表鹤 羡尔亦曾归
幽径入桑麻 坞西逢一家 编篱薪带茧 补屋草和花
借住郊园久 仍逢夏景新 绿苔行屐稳 黄鸟傍窗频
菊开犹阻雨 蝶意切于人 亦应知暮节 不比惜残春
一叶随西风 君行亦向东 知妾飞书意 无劳待早鸿
灯影看须黑 墙阴惜草青 岁阑悲物我 同是冒霜萤
且喜安能保 那堪病更忧 可怜藜杖者 真个种瓜侯
得地牡丹盛 晓添龙麝香 主人犹自惜 锦幕护春霜
羽书传栈道 风火隔乡关 病眼那堪泣 伤心不到间
可是武陵溪 春芳著路迷 花明催曙早 云腻惹空低
宝马跋尘光 双驰照路旁 喧传报戚里 明日幸长杨
虏黠虽多变 兵骄即易乘 犹须劳斥候 勿遣大河冰
甲子今重数 生涯只自怜 殷勤元日日 欹午又明年
种花满西园 花发青楼道 花下一禾生 去之为恶草
良人昨日去 明月又不圆 别时各有泪 零落青楼前
众鸟各归枝 乌乌尔不栖 还应知妾恨 故向绿窗啼
念远心如烧 不觉中夜起 桃花带露泛 立在月明里
欲别牵郎衣 问郎游何处 不恨归日迟 莫向临邛去
此地无驻马 夜中犹走轮 所以路傍草 少于衣上尘
萱草生堂阶 游子行天涯 慈亲倚门望 不见萱草花
拥棹思悠悠 更深泛积流 唯将一星火 何处宿芦洲
东风日边起 草木一时春 自笑中华路 年年送远人
先贤忧民诈 观迹成纲纪 自有书契来 争及结绳理
良工指君疑 真玉却非玉 寄言怀宝人 不须伤手足
自君之出矣 鸾镜空尘生 思君如明月 明月逐君行
妾命何太薄 不及宫中水 时时对天颜 声声入君耳
君子慎所履 小人多所疑 尼甫至圣贤 犹为匡所縻
别路垂杨柳 秋风凄管弦 青楼君去后 明月为谁圆
愁将万里身 来伴看花人 何事独惆怅 故园还又春
尽道丰年瑞 丰年事若何 长安有贫者 为瑞不宜多
艰难别离久 中外往还深 已改当时发 空余旧日心
累年无的信 每夜望边城 袖掩千行泪 书封一尺金
自到西川住 惟君别有情 常逢对门远 又隔一重城
姓氏司空贵 官班御史卑 老夫如且在 不用叹屯奇
浊河从北下 清洛向东流 清浊皆如此 何人不白头
叠浪与云急 翠兰和意香 风流化为雨 日暮下巫阳
金阁倚云开 朱轩犯雪来 三冬辛苦样 天意似难栽
一醉六十日 一裘三十年 年华经几日 日日掉征鞭
平野有千里 居人无一家 甲兵年正少 日久戍天涯
天地太萧索 山川何渺茫 不堪星斗柄 犹把岁寒量
三年离水石 一旦隐樵渔 为问青云上 何人识卷舒
野水千年在 闲花一夕空 近来浮世狭 何似钓船中
风雨去愁晚 关河归思凉 西游无紫气 一夕九回肠
紫府归期断 芳洲别思迢 黄金作人世 只被岁寒消
托根蟠泰华 倚干蚀莓苔 谁云山泽间 而无梁栋材
玉人下瑶台 香风动轻素 画角弄江城 鸣珰月中堕
金谷风露凉 绿珠醉初醒 珠帐夜不收 月明堕清影
随梦入池塘 无心在金谷 青风自年年 吹遍天涯绿
相聚即为邻 烟火自成簇 约伴过前溪 撑破蘼芜绿
小院无人夜 烟斜月转明 清宵易惆怅 不必有离情
霁景明如练 繁英杏正芳 姮娥应有语 悔共雪争光
认得前家令 宫人泪满裾 不知梁佐命 全是沈尚书
我爱窦高士 弃官仍在家 为嫌句漏令 兼不要丹砂
受降城必破 回落陇头移 蕃道北海北 谋生今始知
禾黍不阳艳 竞栽桃李春 翻令力耕者 半作卖花人
湘水似伊水 湘人非故人 登临独无语 风柳自摇春
晓陌携笼去 桑林路隔淮 何如斗百草 赌取凤凰钗
落第春相困 无心惜落花 荆山归不得 归得亦无家
松格一何高 何人号乳毛 霜天寓直夜 愧尔伴闲曹
贤人骨已销 墓树几荣凋 正直魂如在 斋心愿一招
乱前看不足 乱后眼偏明 却得蓬蒿力 遮藏见太平
唐昌树已荒 天意眷文昌 晓入微风起 春时雪满墙
暴乱免遗折 森罗贤达名 末郎何所取 叨继外门荣
八韵与五字 俱为时所先 幽魂应自慰 李白墓相连
细雨湿萋萋 人稀江日西 春愁肠已断 不在子规啼
烟外桡声远 天涯幽梦回 争知江上客 不是故乡来
残阳楚水畔 独吊舜时人 不及庙前草 至今江上春
登高迎送远 春恨并依依 不得沧洲信 空看白鹤归
桥下浅深水 竹间红白花 酒仙同避世 何用厌长沙
江海扁舟客 云山一衲僧 相逢两无语 若个是南能
虽可忘忧矣 其如作病何 淋漓满襟袖 更发楚狂歌
细雨桃花水 轻鸥逆浪飞 风头阻归棹 坐睡倚蓑衣
云物阴寂历 竹木寒青苍 水冷鹭鸶立 烟月愁昏黄
晚日催弦管 春风入绮罗 杏花如有意 偏落舞衫多
泪滴珠难尽 容殊玉易销 傥随明月去 莫道梦魂遥
抬镜仍嫌重 更衣又怕寒 宵分未归帐 半睡待郎看
去是黄昏后 归当胧腮时 衩衣吟宿醉 风露动相思
楼上澹山横 楼前沟水清 怜山又怜水 两处总牵情
溪边花满枝 百鸟带香飞 下有一白鹭 日斜翘石矶
染亦不可成 画亦不可得 苌弘未死时 应无此颜色
目极家山远 身拘禁苑深 烟霄惭暮齿 麋鹿愧初心
秋雨空山夜 非君不此来 高于剡溪雪 一棹到门回
隐隐隔千里 巍巍知几重 平时未能去 梦断一声钟
终日冲奔浪 何年坠乱风 谢公堪入咏 目极在云中
万卉春风度 繁花夏景长 馆娃人尽醉 西子始新妆
大海波涛浅 小人方寸深 海枯终见底 人死不知心
朝喜花艳春 暮悲花委尘 不悲花落早 悲妾似花身
五里复五里 去时无住时 日将家渐远 犹恨马行迟
茅屋深湾里 钓船横竹门 经营衣食外 犹得弄儿孙
亢阳今已久 嘉雨自云倾 一点不斜去 极多时下成
闻莺才觉晓 闭户已知晴 一带窗间月 斜穿枕上生
乱世时偏促 阴天日易昏 无言搔白首 憔悴倚东门
养尔逢多难 常忧学已迟 辟疆为上相 何必待从师
莫恨红裙破 休嫌白屋低 请看京与洛 谁在旧香闺
梦觉笙歌散 空堂寂寞秋 更闻城角弄 烟雨不胜愁
井邑斜连北 蓬瀛直倚东 秋高岩溜白 日上海波红
对酒何曾醉 寻僧未觉闲 无人不惆怅 终日见南山
一片寒塘水 寻常立鹭鸶 主人贫爱客 沽酒往吟诗
碧嶂猿啼夜 新秋雨霁天 谁人爱明月 露坐洞庭船
泽国多芳草 年年长自春 应从屈平后 更苦不归人
北阙新王业 东城入羽书 秋风满林起 谁道有鲈鱼
惜别远相送 却成惆怅多 独归回首处 争那暮山何
寻僧已寂寞 林下锁山房 松竹虽无语 牵衣借晚凉
雨足高田白 披蓑半夜耕 人牛力俱尽 东方殊未明
月上随人意 人闲月更清 朱楼高百尺 不见到天明
槿花不见夕 一日一回新 东风吹桃李 须到明年春
宰嚭亡吴国 西施陷恶名 浣纱春水急 似有不平声
故里琴樽侣 相逢近腊梅 江村买一醉 破泪却成咍
牧竖持蓑笠 逢人气傲然 卧牛吹短笛 耕却傍溪田
欲羡农家子 秋新看刈禾 苏秦无负郭 六印又如何
江心秋月白 起柁信潮行 蛟龙化为人 半夜吹笛声
蛙声近过社 农事忽已忙 邻妇饷田归 不见百花芳
日暮片帆落 江村如有情 独对沙上月 满船人睡声
白鸟波上栖 见人懒飞起 为有求鱼心 不是恋江水
三月寒食时 日色浓于酒 落尽墙头花 莺声隔原柳
独诏胡衣出 天花落殿堂 他人不敢妒 垂泪向君王
少壮经勤苦 衰年始浪游 谁怜不龟手 他处却封侯
宠极辞同辇 恩深弃后宫 自题秋扇后 不敢怨春风
十载元正酒 相欢意转深 自量麋鹿分 只合在山林
古树春风入 阳和力太迟 莫言生意尽 更引万年枝
长安牡丹开 绣毂辗晴雷 若使花长在 人应看不回
清猿啼不住 白水下来新 八月莫为客 夜长愁杀人
长门春欲尽 明月照花枝 买得相如赋 君恩不可移
圆光照一海 远客在孤舟 相忆无期见 中宵独上楼
夜泊江门外 欢声月里楼 明朝归去路 犹隔洞庭秋
满地梨花白 风吹碎月明 大家寒食夜 独贮望乡情
海燕频来去 西人独滞留 天边又相送 肠断故园秋
珠箔映高柳 美人红袖垂 忽闻半天语 不见上楼时
十二街如市 红尘咽不开 洒蹄骢马汗 没处看花来
院似禅心静 花如觉性圆 自然知了义 争肯学神仙
不独满池塘 梦中佳句香 春风有馀力 引上古城墙
当年歌舞时 不说草离离 今日歌舞尽 满园秋露垂
三庚到秋伏 偶来松槛立 热少清风多 开门放山入
三篱盖驰道 风烈一无取 时见牧牛童 嗔牛吃禾黍
出山不得意 谒帝值戈鋋 岂料为文日 翻成用武年
一朵又一朵 并开寒食时 谁家不禁火 总在此花枝
凌春帝子阁 偶眺日移西 浪势平花坞 帆阴上柳堤
一种灵苗异 天然体性虚 叶如斜界纸 心似倒抽书
人莫嫌山小 僧还爱寺灵 殿高神气力 龙活客丹青
东园宫草绿 上下飞相逐 君恩不禁春 昨夜花中宿
种荷玉盆里 不及沟中水 养雉黄金笼 见草心先喜
貌高清入骨 帝里旧临坛 出语经相似 行心佛证安
潺潺伊洛河 寂寞少恩波 銮驾久不幸 洛阳春草多
阴阴亭际间 相顾惨离颜 一片云飞去 嵯峨空魏山
莫问古宫名 古宫空有城 惟应东去水 不改旧时声
远天明月出 照此谁家楼 上有罗衣裳 凉风吹不休
南溪有仙涧 咫尺非人间 泠泠松风下 日暮空苍山
泪干红落脸 心尽白垂头 自此方知怨 从来岂信愁
无语与花别 细看枝上红 明年又相见 还恐是愁中
两京作斤卖 五溪无人采 夷夏虽有殊 气味都不改
小山压大山 大山全无力 羞见故乡人 从此投外国
青鸟衔葡萄 飞上金井栏 美人恐惊去 不敢卷帘看
早秋惊叶落 飘零似客心 翻飞未肯下 犹言惜故林
幻生还幻灭 大幻莫过身 安心自有处 求人无有人
淼淼三江水 悠悠五岭关 雁飞犹不度 人去若为还
燕山窦十郎 教子有义方 灵椿一株老 丹桂五枝芳
迎风啸未已 和雨落穀穀 千枝与万枝 不如一竿竹
欲上祝融峰 先登古石桥 凿开巇嶮处 取路到丹霄
江畔送行人 千山生暮氛 谢安团扇上 为画敬亭云
司空犹不作 那敢作司徒 幸有山翁号 如何不见呼
寒烛照清夜 笙歌隔藓墙 一从飞燕入 便不见君王
关河月未晓 行子心已急 佳人无一言 独背残灯泣
倚筇聊一望 何处是秦川 草色初晴路 鸿声欲暮天
归鸟入平野 寒云在远村 徒令睇望久 不复见王孙
渐老将谁托 劳生每自惭 何当重携手 风雨满江南
石城古岸头 一望思悠悠 几许六朝事 不禁江水流
街鼓侵人急 西倾日欲斜 黄泉无旅店 今夜宿谁家
芳草温阳客 归心浙水西 临风青桂楫 几日白蘋溪
欲唱玄云曲 知音复谁是 采掇情未来 临池画春水
恩酬期必报 岂是辄轻生 神剑冲霄去 谁为平不平
警露精神异 冲天羽翼新 千年一归日 谁识令威身
翠色晴来近 长亭路去遥 无人折烟缕 落日拂溪桥
颜色尤难近 馨香不易通 朱门金锁隔 空使怨春风
竞爱松筠翠 皆怜桃李芳 如求济世广 桑柘愿商量
征赋常登限 名山管最多 吏闲民讼少 时得访烟萝
群木方憎雪 开花长在先 流莺与舞蝶 不见许因缘
年年二月暮 散乱杂飞花 雨过微风起 狂飘千万家
一种和风至 千花未放妍 草心并柳眼 长是被恩先
阴去为膏泽 晴来媚晓空 无心亦无滞 舒卷在东风
日觉儒风薄 谁将霸道羞 乱臣无所惧 何用读春秋
散诞爱山客 凄凉怀古心 寒风天阙晚 尽日倚轩吟
松节凌霜久 蓬根逐吹频 群生各有性 桃李但争春
掩霭愚公谷 萧寥羽客家 俗人知处所 应为有桃花
岭外春过半 途中火又新 殷勤清远峡 留恋北归人
劲节生宫苑 虚心奉豫游 自然名价重 不羡渭川侯
细韵风中远 寒青雪后浓 繁阴堪避雨 效用待东封
碧草垂低岸 东风起细波 横汾从游宴 何谢到天河
昨朝才解冻 今日又开花 帝力无人识 谁知玩物华
细丽披金彩 氛氲散远馨 泛杯频奉赐 缘解制颓龄
井梧纷堕砌 寒雁远横空 雨久莓苔紫 霜浓薜荔红
旌旗赴天台 溪山晓色开 万家悲更喜 迎佛送如来
江枫自蓊郁 不竞松筠力 一叶落渔家 残阳带秋色
自从君去夜 锦幌孤兰麝 攲枕对银缸 秦筝绿窗下
暧暧村烟暮 牧童出深坞 骑牛不顾人 吹笛寻山去
昨日方髽髻 如今满颔髯 紫阁无心恋 青山有意潜
似玉来投狱 抛家去就枷 可怜两片木 夹却一枝花
叶似新蒲绿 身如乱锦缠 任君千度剥 意气自冲天
新霜染枫叶 皎月借芦花 废宅寒塘水 荒坟宿草烟
中剑斫耳缺 被箭射胛过 为将须有胆 有胆即无贾
风起即千里 风回翻问津 沈思宦游者 何啻使风人
两山斗咽喉 群石矗牙齿 行客无限愁 横吞一江水
渡溪溪水急 水溅罗衣湿 日暮犹未归 盈盈水边立
素律铄欲脆 青女妒复稀 月冷天风吹 叶叶干红飞
拂拂生残晖 层层如裂绯 天风剪成片 疑作仙人衣
巴江江水色 一带浓蓝碧 仙女瑟瑟衣 风梭晚来织
塞日穿痕断 边鸿背影飞 缥缈浮黄屋 阴沈护御衣
一朝入紫宫 万古遗芳尘 至今溪边花 不敢娇青春
海色连四明 仙舟去容易 天籍岂辄问 不是卑朝士
数点当秋霁 不知何处峰 更无声接续 空有影相随
打起黄莺儿 莫教枝上啼 啼时惊妾梦 不得到辽西
丹籍生涯浅 黄泉归路深 不及江陵树 千秋长作林
二八如同雪 三春类早花 分行向烛转 一种逐风斜
秋至皆零落 凌波独吐红 托根方得所 未肯即随风
向晚小乘游 朝来新上头 从来许长袖 未有客难留
零落多依草 芳香散著人 低檐一枝在 犹占满堂春
双燕今朝至 何时发海滨 窥檐向人语 如道故乡春
徒闻管弦切 不见舞腰回 赖有歌梁合 尘飞一半来
花寒未聚蝶 色艳已惊人 悬知陌上柳 应妒手中春
峄阳桐半死 延津剑一沈 如何宿昔内 空负百年心
画阁余寒在 新年旧燕归 梅花犹带雪 未得试春衣
荷叶罩芙蓉 圆青映嫩红 佳人南陌上 翠盖立春风
归来无所利 骨肉亦不喜 黄犬却有情 当门卧摇尾
江畔送行人 千山生暮氛 谢安团扇上 为画敬亭云
石室寒飙警 孙枝雅器裁 坐来山水操 弦断吊尘埃
系缆石城下 恣吟怀暂开 江人桡艇子 将谓莫愁来
九十九冈遥 天寒雪未消 羸童牵瘦马 不敢过危桥
驻马高溪侧 旅人千里情 雁山山下水 还作此泉声
恨苦泪不落 耿然东北心 空囊与瘦马 羁绁意应深
闽越曾为塞 将军旧置营 我歌空感慨 西北望神京
自从别銮殿 长门几度春 不知金屋里 更贮若为人
踟蹰下山妇 共申别离久 为问织缣人 何必长相守
轮如明月尽 罗似薄云穿 无由重掩笑 分在秋风前
万事皆零落 平生不可思 惟余酒中趣 不减少年时
烛与人相似 通宵遽白煎 不应须下泪 只是为人然
碧玉上官妓 出入千花林 珠被玳瑁床 感郎情意深
洛浦风流雪 阳台朝暮云 闻琴不肯听 似妒卓文君
君为河边草 逢春心剩生 妾如台上镜 得照始分明
自君之出矣 梁尘静不飞 思君如满月 夜夜减容辉
自君之出矣 宝镜为谁明 思君如陇水 常闻呜咽声
汉国山河在 秦陵草树深 暮云千里色 无处不伤心
狂风拔倒树 树倒根已露 上有数枝藤 青青犹未悟
午醉醒来晚 无人梦自惊 夕阳如有意 长傍小窗明
举意三江竭 兴心四海枯 南游李邕死 北望宋珪殂
刺举官犹屈 风谣政已成 行看换龟组 奏最谒承明
欲啭声犹涩 将飞羽未调 高风不借便 何处得迁乔
荒郊昨夜雪 羸马又须行 四顾无人迹 鸡鸣第一声
季子让社稷 又能听国风 宁知千载后 蘋藻冷祠宫
拂尘开按匣 何事独颦眉 古调俗不乐 正声君自知
魏王铜雀妓 日暮管弦清 一见西陵树 心悲舞不成
梦里君王近 宫中河汉高 秋风能再热 团扇不辞劳
迤逦清居台 连延白云外 侧聆天上语 下视飞鸟背
宝台侵汉远 金地接霞高 何必游天外 忻此契卢敖
绿叶红英遍 仙经自讨论 偶移岩畔菊 锄断白云根
托根虽异所 飘叶早相依 因风若有便 更共入云飞
青鹢苦幽独 隔江相对稀 夜寒芦叶雨 空作一声归
汾桂秋水阔 宛似到阊门 惆怅江湖思 惟将南客论
城外升山寺 城中望宛然 及登无半日 欲到已经年
去国投兹土 编茅隐旧踪 年年秋水上 独对数株松
北斗七星高 哥舒夜带刀 至今窥牧马 不敢过临洮
偶来松树下 高枕石头眠 山中无历日 寒尽不知年
羡君初拜职 嗟我独无名 且是正员尉 全胜兼试卿
石沈辽海阔 剑别楚山长 会合知无日 离心满夕阳
雨滴空阶晓 无心换夕香 井梧花落尽 一半在银床
旧宠悲秋扇 新恩寄早春 聊题一片叶 将寄接流人
一入深宫里 无由得见春 题诗花叶上 寄与接流人
流水何太急 深宫尽日闲 殷勤谢红叶 好去到人间
玉烛制袍夜 金刀呵手裁 锁寄千里客 锁心终不开
已漏风声罢 绳持也不禁 一从经落后 无复有贞心
别路云初起 离亭叶正飞 所嗟人异雁 不作一行归
我婿去重湖 临窗泣血书 殷勤凭燕翼 寄与薄情夫
路扫饥寒迹 天哀志气人 休零离别泪 携手入西秦
畴昔鸳鸯侣 朱门贺客多 如今无此事 好去莫相过
昨夜巫山中 失却阳台女 朝来香阁里 独伴楚王语
昔别容如玉 今来鬓若丝 泪痕应共见 肠断阿谁知
日月金轮动 旃檀碧树秋 塔分鸿雁翅 钟挂凤凰楼
平生偏好酒 劳尔劝吾餐 但得杯中满 时光度不难
溶溶溪口云 才向溪中吐 不复归溪中 还作溪中雨
此君临此池 枝低水相近 碧色绿波中 日日流不尽
沙头一水禽 鼓翼扬清音 只待高风便 非无云汉心
绿影竞扶疏 红姿相照灼 不学桃李花 乱向春风落
待月西厢下 迎风户半开 拂墙花影动 疑是玉人来
弃置今何道 当时且自亲 还将旧来意 怜取眼前人
金刀剪紫绒 与郎作轻履 愿化双仙凫 飞来入闺里
可惜春时节 依前独自游 无端两行泪 长只对花流
谁家少年儿 心中暗自欺 不道终不可 可即恐郎知
白露湿庭砌 皓月临前轩 此时去留恨 含思独无言
脉脉长摅气 微微不离心 叩头从此去 烦恼阿谁禁
天汉凉秋夜 澄澄一镜明 山空猿屡啸 林静鹊频惊
年年人自老 日日水东流 庭芳自摇落 永念结中肠
黄鸟翻红树 青牛卧绿苔 渚宫歌舞地 轻雾锁楼台
天汉凉秋夜 澄澄一镜明 山空猿屡啸 林静鹤频惊
红叶醉秋色 碧溪弹夜弦 佳期不可再 风雨杳如年
气余三五喘 花剩两三枝 话别一尊酒 相邀无后期
日下西塞山 南来洞庭客 晴空白鸟度 万里秋光碧
许厕高斋唱 涓泉定不如 可怜谯记室 流水满禅居
猎蕙微风远 飘弦唳一声 林梢鸣淅沥 松径夜凄清
魄依钩样小 扇逐汉机团 细影将圆质 人间几处看
露涤清音远 风吹数叶齐 声声似相接 各在一枝栖
双栖绿池上 朝暮共飞还 更忆将雏日 同心莲叶间
绿英满香砌 两两鸳鸯小 但娱春日长 不管秋风早
尺素如残雪 结为双鲤鱼 欲知心里事 看取腹中书
百尺井栏上 数株桃已红 念君辽海北 抛妾宋家东
羊皮赎去士 马革敛还尸 天下方无事 孝廉非哭时
去住俱为客 分悲损性情 共作无期别 谁能访死生
众美仍罗列 群英已古今 也知生死分 那得不伤心
苦见人间世 思归洞里天 纵令山鸟语 不废野人眠
垂涕凭回信 为语柳园人 情知独难守 又是一阳春
天台众峰外 华顶当寒空 有时半不见 崔嵬在云中
古墓石棱棱 寒云晚景凝 空悲虎溪月 不见雁门僧
西塞长云尽 南湖片月斜 漾舟人不见 卧入武陵花
一见嵩山老 吾生恨太迟 问君年几许 曾出上皇时
不住东林寺 云泉处处行 近臣那得识 禅客本无名
未到无为岸 空怜不系舟 东山白云意 岁晚尚悠悠
山僧虽不饮 酤酒引陶潜 此意无人别 多为俗士嫌
峰色秋天见 松声静夜闻 影孤长不出 行道在寒云
只将陶与谢 终日可忘情 不欲多相识 逢人懒道名
山僧不厌野 才子会须狂 何处销君兴 春风摆绿杨
汉家仪礼盛 名教出诸颜 更见尚书后 能文在子山
常爱西林寺 池中月出时 芭蕉一片叶 书取寄吾师
攲枕听寒更 寒更发还住 一夜千万声 几声到君处
山顶东西寺 江中旦暮潮 归心不可到 松路在青霄
九日山僧院 东篱菊也黄 俗人多泛酒 谁解助茶香
不意入前溪 爱溪从错落 清清鉴不足 非是深难度
我欲长生梦 无心解伤别 千里万里心 只似眼前月
欲问采灵药 如何学无生 爱鹤颇似君 且非求仙情
清浅白沙滩 绿蒲尚堪把 家住水东西 浣纱明月下
夜夜忆故人 长教山月待 今宵故人至 山月知何在
人生分已定 富贵岂妄来 不见海底泥 飞上成尘埃
西底空流水 东垣但聚云 最伤梅岭望 花雪正纷纷
不惯人间别 多应忘别时 逢山又逢水 只畏却来迟
常随山上下 忽限江南北 共是忘情人 何由肯相忆
林杪不可分 水步遥难辨 一片山翠边 依稀见村远
疏阴花不动 片景松梢度 夏日旧来长 佳游何易暮
天公何时有 谈者皆不经 谁道贤人死 今为傅说星
吾道本无我 未曾嫌世人 如今到城市 弥觉此心真
春歌已寂寂 古水自涓涓 徒误时人辈 伤心作逝川
乞我百万金 封我异姓王 不如独悟时 大笑放清狂
天女来相试 将花欲染衣 禅心竟不起 还捧旧花归
花开满树红 花落万枝空 唯馀一孕在 明日定随风
古冢密于草 新坟侵官道 城外无闲地 城中人又老
为忆南游人 移家大堤住 千帆万帆来 尽过门前去
多求待心足 未足旋倾覆 明知贪者心 求荣不求辱
路逢一老翁 两鬓白如雪 一里二里行 四回五回歇
荒岸烧未死 白云痴不动 极目无人行 浪打取鱼笼
霜月夜裴回 楼中羌笛催 晓风吹不尽 江上落残梅
夜雨山草湿 爽籁杂枯木 闲吟竺仙偈 清绝过于玉
落日碧江静 莲唱清且闲 更寻花发处 借月过前湾
昨夜楚钟鸣 飞霜下楚城 定知迁客鬓 先向鉴中生
高步南山南 高歌北山北 数载买柑橙 山资近又足
洁白虽堪爱 腥膻不那何 到头从所欲 还汝旧沧波
君到香山寺 探幽莫损神 且寻风雅主 细看乐天真
一水绕孤岛 闲门掩春草 曾无长者辙 枉此问衰老
只爱满我腹 争如满害身 到头须扑破 却散与他人
春风有何情 旦暮来林园 不问桃李主 吹落红无言
故园归未得 此日意何伤 独坐水边草 水流春日长
云鹤性孤单 争堪名利关 衔恩虽入国 辞命却归山
镜湖中有月 处士后无人 荻笋抽高节 鲈鱼跃老鳞
山上天将近 人间路渐遥 谁当云里见 知欲渡仙桥
嵯峨山上石 岁岁色长新 若使尽成宝 谁为知己人
枕有思乡泪 门无问疾人 尘埋床下履 风动架头巾
寺隔残潮去 采药过泉声 林塘秋半宿 风雨夜深来
遮莫冬冬动 须倾满满杯 金吾如借问 但道玉山颓
平昔同邑里 经年不相思 今日成远别 相对心凄其
人惊此路险 我爱山前深 犹恐佳趣尽 欲行且沉吟
故人住南郭 邀我对芳樽 欢畅日云暮 不知城市喧
美人梳洗时 满头间珠翠 岂知两片云 戴却数乡税
素面已云妖 更著花钿饰 脸横一寸波 浸破吴王国
美人梳洗时 满头间珠翠 岂知两片云 戴却数乡税
一粒红稻饭 几滴牛颔血 珊瑚枝下人 衔杯吐不歇
素面已云妖 更著花钿饰 脸横一寸波 浸破吴王国
华州回道人 来到岳阳城 别我游何处 秋空一剑横
少饮欺心酒 休贪不义财 福因慈善得 祸向巧奸来
宫门一闲入 临水凭栏立 无人知我来 朱顶鹤声急
风软景和煦 异香馥林塘 登高一长望 信美非吾乡
燕市人皆去 函关马不归 若逢山下鬼 环上系罗衣
得饮摅公酒 复登摅公舟 便得神体清 超遥旷无忧
世有无穷事 生知遂百春 问程方外路 宜是上清人
露下瑶簪湿 云生石室寒 星坛鸾鹤舞 丹灶虎龙蟠
琴弹碧玉调 药炼白朱砂 解酝顷刻酒 能开非时花
愁见唱阳春 令人离肠结 郎去未归家 柳自飘香雪
常欲栖山岛 闲眠玉洞寒 丹哥时引舞 来去跨云鸾
无事到扬州 相携上酒楼 药囊为赠别 千载更何求
清秋无所事 乘露出遥天 凭仗樵人语 相期白永年
酒尽君莫沾 壶倾我当发 城市多嚣尘 还山弄明月
君子既执迷 无由达情素 明月海山上 秋风独归去
平生才不足 立身信有余 自叹无大故 君子莫相疏
魍魉何曾见 头旋即下神 图他衫子段 诈道大王嗔
三珠并一珠 驴马没人驱 岁月甲庚午 中兴戊己土
海门连洞庭 每去三千里 十载一归来 辛苦潇湘水
玉钗空中堕 金钏色已歇 独泣谢春风 秋夜伤明月
我昔胜君昔 君今胜我今 荣华各异代 何用苦追寻
秋径填黄叶 寒摧露草根 猿声一叫断 客泪数重痕
我本邯郸士 祇役死河湄 不得家人哭 劳君行路悲
忽作无期别 沈冥恨有余 长安虽不远 无信可传书
门依楚水岸 身寄洋州馆 望月独相思 尘襟泪痕满
虚虚复空空 瞬息天地中 假合成此像 吾亦非吾躬
我有敌国雠 无人可为雪 每至秦陇头 游魂自呜咽
戚戚复戚戚 秋堂百年色 而我独茫茫 荒郊遇寒食
异国非所志 烦劳殊清闲 惊涛千万里 无乃见钟山
峄阳桐半死 延津剑一沈 如何宿昔内 空负百年心
石沈辽海阔 剑别楚天长 会合知无日 离心满夕阳
黄帝上天时 鼎湖元在兹 七十二玉女 化作黄金芝
岭上千峰秀 江边细草春 今逢浣纱石 不见浣纱人
红树醉秋色 碧溪弹夜弦 佳期不可再 风雨杳如年
卜得上峡日 秋江风浪多 巴陵一夜雨 肠断木兰歌
楚水平如镜 周回白鸟飞 金陵几多地 一去不知归
月落三株树 日映九重天 良夜欢宴罢 暂别庚申年
色分蓝叶青 声比磬中鸣 七月初七夜 吾当示汝形
鸟鼠是家川 周王昔猎贤 一从离子卯 应见海桑田
既食丈人粟 又饱丈人刍 今日相偿了 永离三恶途
可惜春时节 依然独自游 无端两行泪 长只对花流
谁家少年儿 心中暗自欺 不道终不可 可即恐郎知
神女得张硕 文君遇长卿 逢时两相得 聊足慰多情
九登龙门山 三饮太湖水 毕竟不成龙 命负张胡子
彼见是忘忧 此看同腐草 青山与白云 方展我怀抱
一尉惭梅福 三年愧孟光 此情何所喻 川上有鸳鸯
琴瑟情虽重 山林志自深 常忧时节变 辜负百年心
幽室锁妖艳 无人兰蕙芳 春风三十载 不尽罗衣香
月明阶悄悄 影只腰身小 谁是鶱翔人 愿为比翼鸟
桃花洞口开 香蕊落莓苔 佳景虽堪玩 萧郎殊未来
耸辔排金阙 乘轩上汉槎 浮名何足恋 高举入烟霞
卜筑郊原古 青山无四邻 扶疏绕屋树 寂寞独归人
莫以真留妾 从他理管弦 容华难久驻 知得几多年
耸膊成山字 埋肩不出头 谁家麟角上 画此一猕猴
索头连背暖 漫裆畏肚寒 只因心浑浑 所以面团团
高下八九尺 东西六七步 突兀当厅坐 几许遮贤路
崔子曲如钩 随例得封侯 髆上全无项 胸前别有头
刺鼻何曾嚏 蹋面不知嗔 高生两个齿 自谓得胜人
将肉遣狼守 置骨向狗头 自非阿罗汉 焉能免得偷
道善何曾善 言兴且不兴 如来烧赤尽 惟有一群僧
马带桃花锦 裙衔绿草罗 定知帏帽底 仪容似大哥
叔慎骑乌马 僧伽把漆弓 唤取长安令 共猎北山熊
榆儿复榆妇 造屋兼造车 十七八九夜 还书复借书
面作天地玄 鼻有雁门紫 既无左达承 何劳罔谈彼
崇裕有幸会 得遇明流行 司士向京去 旷野哭声哀
龙褒有何罪 天恩放岭南 敕知无罪过 追来与将军
遥看沧海城 杨柳郁青青 中央一群汉 聚坐打杯觥
檐前飞七百 雪白后园强 饱食房里侧 家粪集野螂
暗去也没雨 明来也没云 日头赫赤出 地上绿氤氲
有意嫌兵部 专心望考功 谁知脚踜蹬 却落省墙东
御史非常任 参军不久居 待君迁转后 此职还到余
员外由来美 郎中望亦优 宁知粉署里 翻作土山头
锦帐随情设 金炉任意熏 唯愁员外置 不应列星文
柳州柳刺史 种柳柳江边 柳管依然在 千秋柳拂天
终南南太守 南郡在云南 闲向南亭醉 南风变俗谈
昔人有玉碗 击之千里鸣 今日睹斯文 碗有当时声
鄠县李长官 横琴膝上弄 不闻有政声 但见手子动
呼十却为石 唤针将作真 忽然云雨至 总道是天因
侧坡蛆蜫蜦 蚁子竞来拖 一朝白雨中 无钝无喽罗
紫绿终朝染 因何不识非 莆田竹木贵 背负十柴归
灵岿作尽业 惟恭继其迹 地狱千万重 莫厌排头入
破落三间屋 萧条一旅人 不知负何事 生死厄于陈
走却坐禅客 移将不动尊 世间颠倒事 八万四千门
吃得肚婴撑 寻思绕寺行 空中设罗网 只待杀众生
自是硇砂发 非干骇石伤 牒高身上职 碗大背边创
行似针毡动 卧若栗球圆 莫欺如此大 谁敢便行拳
道格何曾格 言糊又不糊 浑身总是眼 还解识人无
当途当途见 芜湖芜湖见 八月十五夜 一似没柄扇
未到桃源时 长忆出家景 及到桃源了 还似鉴中影
奉敕追三樵 随侯傍道走 回头语李郎 唤取尔朱九
韦子凝而密 任生直且狂 可怜元福庆 也学坐凝床
柱下虽为史 台中未是官 何时闻必也 早晚见任端
确确无余事 钱财总被收 商人都不管 货赂几时休
叶落满庭阴 朱门试院深 昔年辛苦地 今日负前心
猫儿不识主 傍家搦老鼠 两家不须争 将来与裴谞
野鸭滩头宿 朝朝被鹘梢 忽惊飞入水 留命到今朝
廉州颜有道 性行同庄老 爱民如赤子 不杀非时草
鲁地抑种稻 一概被水沫 年年索蟹夫 百姓不可活
我欲逃乡里 我欲去坟墓 左公今既来 谁忍弃之去
吾乡有鬼巫 惑人人不知 天子正尊信 左公能杀之
邻邑谷不登 我土丰粢盛 禾稼美如云 实系我使君
此水连泾水 双珠血满川 青牛将赤虎 还号太平年
日日草重生 悠悠傍素城 诸侯逐兔白 夏满镜湖平
月落三株树 日映九重天 良夜欢宴罢 暂别庚申年
欲知圣人姓 由八二十一 欲知圣人名 果头三屈律
丁与水同宫 王将耳口同 尹来居口上 山岫获重重
尔后一千岁 此地化为泉 赖逢邬侍御 移我向高原
一只青乌子 飞来五两头 借问船轻重 寄信到扬州
佳城今已开 虽开不葬埋 漆灯犹示灭 留待沈彬来
宁食三斗艾 不见屈突盖 宁服三斗葱 不逢屈突通
萧佺驸马子 邹昉骆驼儿 非关道德合 只为钱相知
不须赛神明 不必求巫祝 尔莫犯卢公 立便有祸福
枣子塞鼻孔 悬栖阁却种 蝉鸣蛁蟟唤 黍种糕糜断
白日无谈人 谈人则害生 昏夜无说鬼 说鬼则怪至
树下彼何人 不语真吾好 语若及日中 烟霏谢成宝
龛龙去东海 时日隐西斜 敬文今不在 碎石入流沙
洮河李阿婆 鄯州王伯母 见贼不敢斗 总由曹新妇
新禾不入箱 新麦不入场 迨及八九月 狗吠空垣墙
补阙连车载 拾遗平斗量 欔槌侍御史 碗脱侍中郎
评事不读律 博士不寻章 糊心宣抚使 眯目圣神皇
山南乌鹊窠 山北金骆驼 镰柯不凿孔 斧子不施柯
岑愔獠子后 崔湜令公孙 三人相比校 莫贺咄骨浑
可怜圣善寺 身著绿毛衣 牵来河里饮 蹋杀鲤鱼儿
不怕上兰单 惟愁答辨难 无钱求案典 生死任都官
欲识圣人姓 千里草青青 欲识圣人名 日从日上生
莫打南来雁 从他向北飞 打时双打取 莫遣两分离
太岁当头坐 诸神不敢当 其中有一物 常带洞庭香
太乙接天河 金华宝贝多 郡侯六十六 别处不经过
近来好裹束 各自竞尖新 秤无三五两 因何号一斤
此物不难知 一雄兼一雌 谁将打破看 方明混沌时
赠尔乌玉玦 泉清研须洁 避暑悬葛囊 临风度梅月
藤花无次第 万朵一时开 不是周从事 何人唤我来
山榴逼砌栽 山火一团开 尽日风兼雨 春渠拥作堆
春来冰未泮 冬至雪初晴 为报方袍客 丰年瑞已成
象曰云雷屯 大君理经纶 马上取天下 雪中朝海神
延绵不可穷 寒光彻云际 落石早雷鸣 溅空春雨细
人莫嫌山小 僧还爱寺灵 殿高神气力 龙活客丹青
安得神仙术 试为施康济 使此平望村 如吾江子汇
可致清川广 难量利物功 涓流此山下 谁识去无穷
柳色青山映 梨花雪鸟藏 绿窗桃李下 闲坐叹春芳
